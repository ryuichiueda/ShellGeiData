妙法蓮華経序品第一

如是我聞。一時仏住王舎城耆闍崛山中。
与大比丘衆万二千人倶。皆是阿羅漢。
諸漏已尽無復煩悩。逮得己利尽諸有結。
心得自在。其名曰阿若〓陳如。摩訶迦葉。
優楼頻螺迦葉。迦耶迦葉。那提迦葉。
舎利弗。大目〓連。摩訶迦旃延。阿〓楼駄。
劫賓那。〓梵波提。離婆多。畢陵伽婆蹉。
薄拘羅。摩訶拘〓羅。難陀。孫陀羅難陀。
富楼那弥多羅尼子。須菩提。阿難。羅〓羅。
如是衆所知識大阿羅漢等。
復有学無学二千人。摩訶波闍波提比丘尼。
与眷属六千人倶。羅〓羅母耶輸陀羅比丘尼。
亦与眷属倶。菩薩摩訶薩八万人。
皆於阿耨多羅三藐三菩提不退転。
皆得陀羅尼楽説弁才。転不退転法輪。
供養無量百千諸仏。於諸仏所植衆徳本。
常為諸仏之所称歎。以慈修身善入仏慧。
通達大智到於彼岸。名称普聞無量世界。
能度無数百千衆生。其名曰文殊師利菩薩。観世音菩薩。
得大勢菩薩。常精進菩薩。不休息菩薩。
宝掌菩薩。薬王菩薩。勇施菩薩。
宝月菩薩。月光菩薩。満月菩薩。大力菩薩。
無量力菩薩。越三界菩薩。〓陀婆羅菩薩。
弥勒菩薩。宝積菩薩。導師菩薩。
如是等菩薩摩訶薩八万人倶
爾時釈提桓因。与其眷属二万天子倶。
復有名月天子。普香天子。宝光天子。
四大天王。与其眷属万天子倶。自在天子。
大自在天子。与其眷属三万天子倶。
娑婆世界主梵天王。尸棄大梵光明大梵等。
与其眷属万二千天子倶。有八竜王。難陀竜王。
跋難陀竜王。娑伽羅竜王。和脩吉竜王。
徳叉迦竜王。阿那婆達多竜王。
摩那斯竜王。優鉢羅竜王等。
各与若干百千眷属倶。有四緊那羅王。法緊那羅王。
妙法緊那羅王。大法緊那羅王。持法緊那羅王。
各与若干百千眷属倶。有四乾闥婆王。
楽乾闥婆王。楽音乾闥婆王。美乾闥婆王。
美音乾闥婆王。各与若干百千眷属倶。
有四阿修羅王。婆稚阿修羅王。〓羅騫駄阿修羅王。
毘摩質多羅阿修羅王。
羅〓阿修羅王各与若干百千眷属倶。有四迦楼羅王。
大威徳迦楼羅王。大身迦楼羅王。
大満迦楼羅王。如意迦楼羅王。
各与若干百千眷属倶。韋提希子阿闍世王。
与若干百千眷属倶。各礼仏足退坐一面
爾時世尊。四衆囲遶。供養恭敬尊重讃歎。
為諸菩薩説大乗経。
名無量義教菩薩法仏所護念。仏説此経已。結跏趺坐。
入於無量義処三昧。身心不動。
是時天雨曼陀羅華。摩訶曼陀羅華。曼殊沙華。摩訶曼殊沙華。
而散仏上及諸大衆。普仏世界六種震動。
爾時会中比丘比丘尼優婆塞優婆夷。

天竜夜叉乾闥婆阿修羅迦楼羅緊那羅摩〓羅伽人非人。及諸小王転輪聖王。
是諸大衆得未曾有。歓喜合掌一心観仏。
爾時仏放眉間白毫相光。照東方万八千世界。靡不周遍。
下至阿鼻地獄。上至阿迦尼〓天。於此世界。
尽見彼土六趣衆生。又見彼土現在諸仏。
及聞諸仏所説経法。
并見彼諸比丘比丘尼優婆塞優婆夷諸修行得道者。

復見諸菩薩摩訶薩種種因縁種種信解種種相貌行菩薩道。復見諸仏般涅槃者。
復見諸仏般涅槃後以仏舎利起七宝塔。
爾時弥勒菩薩作是念。今者世尊現神変相。
以何因縁而有此瑞。今仏世尊入于三昧。
是不可思議現希有事。当以問誰。誰能答者。復作此念。
是文殊師利法王之子。
已曾親近供養過去無量諸仏。必応見此希有之相。我今当問。
爾時比丘比丘尼優婆塞優婆夷。
及諸天竜鬼神等咸作此念。是仏光明神通之相。
今当問誰。爾時弥勒菩薩欲自決疑。
又観四衆比丘比丘尼優婆塞優婆夷。
及諸天竜鬼神等衆会之心。而問文殊師利言。
以何因縁而有此瑞神通之相。
放大光明照于東方万八千土。悉見彼仏国界荘厳。
於是弥勒菩薩。欲重宣此義。以偈問曰
　文殊師利　導師何故　眉間白毫
　大光普照　雨曼陀羅　曼殊沙華
　栴檀香風　悦可衆心　以是因縁
　地皆厳浄　而此世界　六種震動
　時四部衆　咸皆歓喜　身意快然
　得未曾有　眉間光明　照于東方
　万八千土　皆如金色　従阿鼻獄
　上至有頂　諸世界中　六道衆生
　生死所趣　善悪業縁　受報好醜
　於此悉見　又覩諸仏　聖主師子
　演説経典　微妙第一　其声清浄
　出柔軟音　教諸菩薩　無数億万
　梵音深妙　令人楽聞　各於世界
　講説正法　種種因縁　以無量喩
　照明仏法　開悟衆生　若人遭苦
　厭老病死　為説涅槃　尽諸苦際
　若人有福　曾供養仏　志求勝法
　為説縁覚　若有仏子　修種種行
　求無上慧　為説浄道　文殊師利
　我住於此　見聞若斯　及千億事
　如是衆多　今当略説　我見彼土
　恒沙菩薩　種種因縁　而求仏道
　或有行施　金銀珊瑚　真珠摩尼
　〓〓碼碯　金剛諸珍　奴婢車乗
　宝飾輦輿　歓喜布施　回向仏道
　願得是乗　三界第一　諸仏所歎
　或有菩薩　駟馬宝車　欄楯華蓋
　軒飾布施　復見菩薩　身肉手足
　及妻子施　求無上道　又見菩薩
　頭目身体　欣楽施与　求仏智慧
　文殊師利　我見諸王　往詣仏所
　問無上道　便捨楽土　宮殿臣妾
　剃除鬚髪　而被法服　或見菩薩
　而作比丘　独処閑静　楽誦経典
　又見菩薩　勇猛精進　入於深山
　思惟仏道　又見離欲　常処空閑
　深修禅定　得五神通　又見菩薩
　安禅合掌　以千万偈　讃諸法王
　復見菩薩　智深志固　能問諸仏
　聞悉受持　又見仏子　定慧具足
　以無量喩　為衆講法　欣楽説法
　化諸菩薩　破魔兵衆　而撃法鼓
　又見菩薩　寂然宴黙　天竜恭敬
　不以為喜　又見菩薩　処林放光
　済地獄苦　令入仏道　又見仏子
　未嘗睡眠　経行林中　勤求仏道
　又見具戒　威儀無欠　浄如宝珠
　以求仏道　又見仏子　住忍辱力
　増上慢人　悪罵捶打　皆悉能忍
　以求仏道　又見菩薩　離諸戯笑
　及痴眷属　親近智者　一心除乱
　摂念山林　億千万歳　以求仏道
　或見菩薩　肴膳飲食　百種湯薬
　施仏及僧　名衣上服　価直千万
　或無価衣　施仏及僧　千万億種
　栴檀宝舎　衆妙臥具　施仏及僧
　清浄園林　華果茂盛　流泉浴池
　施仏及僧　如是等施　種種微妙
　歓喜無厭　求無上道　或有菩薩
　説寂滅法　種種教詔　無数衆生
　或見菩薩　観諸法性　無有二相
　猶如虚空　又見仏子　心無所著
　以此妙慧　求無上道　文殊師利
　又有菩薩　仏滅度後　供養舎利
　又見仏子　造諸塔廟　無数恒沙
　厳飾国界　宝塔高妙　五千由旬
　縦広正等　二千由旬　一一塔廟
　各千幢幡　珠交露幔　宝鈴和鳴
　諸天竜神　人及非人　香華妓楽
　常以供養　文殊師利　諸仏子等
　為供舎利　厳飾塔廟　国界自然
　殊特妙好　如天樹王　其華開敷
　仏放一光　我及衆会　見此国界
　種種殊妙　諸仏神力　智慧希有
　放一浄光　照無量国　我等見此
　得未曾有　仏子文殊　願決衆疑
　四衆欣仰　瞻仁及我　世尊何故
　放斯光明　仏子時答　決疑令喜
　何所饒益　演斯光明　仏坐道場
　所得妙法　為欲説此　為当授記
　示諸仏土　衆宝厳浄　及見諸仏
　此非小縁　文殊当知　四衆竜神
　瞻察仁者　為説何等

爾時文殊師利語弥勒菩薩摩訶薩及諸大士。善男子等。如我惟忖。今仏世尊。
欲説大法。雨大法雨。吹大法螺。撃大法鼓。
演大法義。諸善男子。我於過去諸仏曾見此瑞。
放斯光已即説大法。是故当知。
今仏現光亦復如是。
欲令衆生咸得聞知一切世間難信之法。故現斯瑞。諸善男子。
如過去無量無辺不可思議阿僧祇劫。爾時有仏。

号日月灯明如来。応供。正遍知。明行足。善逝。世間解。無上士。調御丈夫。天人師。仏世尊。演説正法。
初善中善後善。其義深遠。其語巧妙。
純一無雑。具足清白梵行之相。為求声聞者。
説応四諦法。度生老病死究竟涅槃。
為求辟支仏者。説応十二因縁法。
為諸菩薩説応六波羅蜜。
令得阿耨多羅三藐三菩提成一切種智。次復有仏。亦名日月灯明。
次復有仏。亦名日月灯明。如是二万仏。
皆同一字。号日月灯明。又同一姓。
姓頗羅堕。弥勒当知。初仏後仏皆同一字。
名日月灯明。十号具足。所可説法初中後善。
其最後仏未出家時。有八王子。一名有意。
二名善意。三名無量意。四名宝意。五名増意。
六名除疑意。七名響意。八名法意。
是八王子。威徳自在。各領四天下。是諸王子。
聞父出家得阿耨多羅三藐三菩提。
悉捨王位亦随出家。発大乗意常修梵行。皆為法師。
已於千万仏所植諸善本。是時日月灯明仏。
説大乗経。名無量義教菩薩法仏所護念。
説是経已。即於大衆中結跏趺坐。
入於無量義処三昧。身心不動。
是時天雨曼陀羅華。摩訶曼陀羅華。曼殊沙華。
摩訶曼殊沙華。而散仏上及諸大衆。普仏世界六種震動。
爾時会中比丘比丘尼優婆塞優婆夷。

天竜夜叉乾闥婆阿修羅迦楼羅緊那羅摩〓羅伽人非人。及諸小王転輪聖王等。
是諸大衆得未曾有。歓喜合掌一心観仏
爾時如来放眉間白毫相光。
照東方万八千仏土。靡不周遍。如今所見是諸仏土。
弥勒当知。爾時会中有二十億菩薩。
楽欲聴法。是諸菩薩見此光明普照仏土。
得未曾有。欲知此光所為因縁。時有菩薩。
名曰妙光。有八百弟子。
是時日月灯明仏従三昧起。因妙光菩薩説大乗経。
名妙法蓮華教菩薩法仏所護念。六十小劫不起于座。
時会聴者亦坐一処。六十小劫身心不動。
聴仏所説謂如食頃。是時衆中。
無有一人若身若心而生懈倦。日月灯明仏。
於六十小劫説是経已。
即於梵魔沙門婆羅門及天人阿修羅衆中。而宣此言。
如来於今日中夜当入無余涅槃。時有菩薩。
名曰徳蔵。日月灯明仏。即授其記。告諸比丘。
是徳蔵菩薩。次当作仏。
号曰浄身多陀阿伽度阿羅訶三藐三仏陀。仏授記已。
便於中夜入無余涅槃。仏滅度後。妙光菩薩。
持妙法蓮華経。満八十小劫為人演説。
日月灯明仏八子。皆師妙光。妙光教化。
令其堅固阿耨多羅三藐三菩提。是諸王子。
供養無量百千万億仏已。皆成仏道。其最後成仏者。
名曰燃灯。八百弟子中有一人。号曰求名。
貪著利養。雖復読誦衆経而不通利。
多所忘失。故号求名。
是人亦以種諸善根因縁故。得値無量百千万億諸仏。
供養恭敬尊重讃歎。弥勒当知。爾時妙光菩薩。
豈異人乎。我身是也。求名菩薩汝身是也。
今見此瑞与本無異。是故惟忖。
今日如来当説大乗経。名妙法蓮華教菩薩法仏所護念。
爾時文殊師利。於大衆中。欲重宣此義。
而説偈言
　我念過去世　無量無数劫
　有仏人中尊　号日月灯明
　世尊演説法　度無量衆生
　無数億菩薩　令入仏智慧
　仏未出家時　所生八王子
　見大聖出家　亦随修梵行
　時仏説大乗　経名無量義
　於諸大衆中　而為広分別
　仏説此経已　即於法座上
　跏趺坐三昧　名無量義処
　天雨曼陀華　天鼓自然鳴
　諸天竜鬼神　供養人中尊
　一切諸仏土　即時大震動
　仏放眉間光　現諸希有事
　此光照東方　万八千仏土
　示一切衆生　生死業報処
　有見諸仏土　以衆宝荘厳
　瑠璃頗黎色　斯由仏光照
　及見諸天人　竜神夜叉衆
　乾闥緊那羅　各供養其仏
　又見諸如来　自然成仏道
　身色如金山　端厳甚微妙
　如浄瑠璃中　内現真金像
　世尊在大衆　敷演深法義
　一一諸仏土　声聞衆無数
　因仏光所照　悉見彼大衆
　或有諸比丘　在於山林中
　精進持浄戒　猶如護明珠
　又見諸菩薩　行施忍辱等
　其数如恒沙　斯由仏光照
　又見諸菩薩　深入諸禅定
　身心寂不動　以求無上道
　又見諸菩薩　知法寂滅相
　各於其国土　説法求仏道
　爾時四部衆　見日月灯仏
　現大神通力　其心皆歓喜
　各各自相問　是事何因縁
　天人所奉尊　適従三昧起
　讃妙光菩薩　汝為世間眼
　一切所帰信　能奉持法蔵
　如我所説法　唯汝能証知
　世尊既讃歎　令妙光歓喜
　説是法華経　満六十小劫
　不起於此座　所説上妙法
　是妙光法師　悉皆能受持
　仏説是法華　令衆歓喜已
　尋即於是日　告於天人衆
　諸法実相義　已為汝等説
　我今於中夜　当入於涅槃
　汝一心精進　当離於放逸
　諸仏甚難値　億劫時一遇
　世尊諸子等　聞仏入涅槃
　各各懐悲悩　仏滅一何速
　聖主法之王　安慰無量衆
　我若滅度時　汝等勿憂怖
　是徳蔵菩薩　於無漏実相
　心已得通達　其次当作仏
　号曰為浄身　亦度無量衆
　仏此夜滅度　如薪尽火滅
　分布諸舎利　而起無量塔
　比丘比丘尼　其数如恒沙
　倍復加精進　以求無上道
　是妙光法師　奉持仏法蔵
　八十小劫中　広宣法華経
　是諸八王子　妙光所開化
　堅固無上道　当見無数仏
　供養諸仏已　随順行大道
　相継得成仏　転次而授記
　最後天中天　号曰燃灯仏
　諸仙之導師　度脱無量衆
　是妙光法師　時有一弟子
　心常懐懈怠　貪著於名利
　求名利無厭　多遊族姓家
　棄捨所習誦　廃忘不通利
　以是因縁故　号之為求名
　亦行衆善業　得見無数仏
　供養於諸仏　随順行大道
　具六波羅蜜　今見釈師子
　其後当作仏　号名曰弥勒
　広度諸衆生　其数無有量
　彼仏滅度後　懈怠者汝是
　妙光法師者　今則我身是
　我見灯明仏　本光瑞如此
　以是知今仏　欲説法華経
　今相如本瑞　是諸仏方便
　今仏放光明　助発実相義
　諸人今当知　合掌一心待
　仏当雨法雨　充足求道者
　諸求三乗人　若有疑悔者
　仏当為除断　令尽無有余

妙法蓮華経方便品第二

爾時世尊従三昧安詳而起。告舎利弗。
諸仏智慧甚深無量。其智慧門難解難入。
一切声聞辟支仏所不能知。所以者何。
仏曾親近百千万億無数諸仏。尽行諸仏無量道法。
勇猛精進名称普聞。成就甚深未曾有法。
随宜所説意趣難解。舎利弗。
吾従成仏已来。種種因縁。種種譬喩。広演言教。
無数方便引導衆生。令離諸著。所以者何。
如来方便知見波羅蜜。皆已具足。舎利弗。
如来知見広大深遠。無量無礙力無所畏。
禅定解脱三昧。深入無際。成就一切未曾有法。
舎利弗。如来能種種分別巧説諸法。
言辞柔軟悦可衆心。舎利弗。取要言之。
無量無辺未曾有法。仏悉成就。止舎利弗。不須復説。
所以者何。仏所成就第一希有難解之法。
唯仏与仏乃能究尽諸法実相。
所謂諸法如是相。如是性。如是体。如是力。如是作。如是因。
如是縁。如是果。如是報。如是本末究竟等。
爾時世尊。欲重宣此義。而説偈言
　世雄不可量　諸天及世人
　一切衆生類　無能知仏者
　仏力無所畏　解脱諸三昧
　及仏諸余法　無能測量者
　本従無数仏　具足行諸道
　甚深微妙法　難見難可了
　於無量億劫　行此諸道已
　道場得成果　我已悉知見
　如是大果報　種種性相義
　我及十方仏　乃能知是事
　是法不可示　言辞相寂滅
　諸余衆生類　無有能得解
　除諸菩薩衆　信力堅固者
　諸仏弟子衆　曾供養諸仏
　一切漏已尽　住是最後身
　如是諸人等　其力所不堪
　仮使満世間　皆如舎利弗
　尽思共度量　不能測仏智
　正使満十方　皆如舎利弗
　及余諸弟子　亦満十方刹
　尽思共度量　亦復不能知
　辟支仏利智　無漏最後身
　亦満十方界　其数如竹林
　斯等共一心　於億無量劫
　欲思仏実智　莫能知少分
　新発意菩薩　供養無数仏
　了達諸義趣　又能善説法
　如稲麻竹葦　充満十方刹
　一心以妙智　於恒河沙劫
　咸皆共思量　不能知仏智
　不退諸菩薩　其数如恒沙
　一心共思求　亦復不能知
　又告舎利弗　無漏不思議
　甚深微妙法　我今已具得
　唯我知是相　十方仏亦然
　舎利弗当知　諸仏語無異
　於仏所説法　当生大信力
　世尊法久後　要当説真実
　告諸声聞衆　及求縁覚乗
　我令脱苦縛　逮得涅槃者
　仏以方便力　示以三乗教
　衆生処処著　引之令得出
爾時大衆中。
有諸声聞漏尽阿羅漢阿若〓陳如等千二百人。
及発声聞辟支仏心比丘比丘尼優婆塞優婆夷。各作是念。
今者世尊。何故慇懃称歎方便而作是言。
仏所得法甚深難解。有所言説意趣難知。
一切声聞辟支仏所不能及。仏説一解脱義。
我等亦得此法到於涅槃。
而今不知是義所趣
爾時舎利弗知四衆心疑。自亦未了。
而白仏言。世尊。何因何縁。
慇懃称歎諸仏第一方便。甚深微妙難解之法。
我自昔来未曾従仏聞如是説。今者四衆咸皆有疑。
唯願世尊。敷演斯事。
世尊何故慇懃称歎甚深微妙難解之法。爾時舎利弗欲重宣此義。
而説偈言
　慧日大聖尊　久乃説是法
　自説得如是　力無畏三昧
　禅定解脱等　不可思議法
　道場所得法　無能発問者
　我意難可測　亦無能問者
　無問而自説　称歎所行道
　智慧甚微妙　諸仏之所得
　無漏諸羅漢　及求涅槃者
　今皆堕疑網　仏何故説是
　其求縁覚者　比丘比丘尼
　諸天竜鬼神　及乾闥婆等
　相視懐猶予　瞻仰両足尊
　是事為云何　願仏為解説
　於諸声聞衆　仏説我第一
　我今自於智　疑惑不能了
　為是究竟法　為是所行道
　仏口所生子　合掌瞻仰待
　願出微妙音　時為如実説
　諸天竜神等　其数如恒沙
　求仏諸菩薩　大数有八万
　又諸万億国　転輪聖王至
　合掌以敬心　欲聞具足道
爾時仏告舎利弗。止止不須復説。
若説是事。一切世間諸天及人皆当驚疑。
舎利弗重白仏言。世尊。唯願説之。唯願説之。
所以者何。是会無数百千万億阿僧祇衆生。
曾見諸仏。諸根猛利智慧明了。
聞仏所説則能敬信。爾時舎利弗欲重宣此義。
而説偈言
　法王無上尊　唯説願勿慮
　是会無量衆　有能敬信者
仏復止舎利弗。若説是事。
一切世間天人阿修羅。皆当驚疑。増上慢比丘将墜於大坑。
爾時世尊。重説偈言
　止止不須説　我法妙難思
　諸増上慢者　聞必不敬信
爾時舎利弗重白仏言。世尊。唯願説之。
唯願説之。今此会中。如我等比百千万億。
世世已曾従仏受化。如此人等必能敬信。
長夜安穏多所饒益。
爾時舎利弗欲重宣此義。而説偈言
　無上両足尊　願説第一法
　我為仏長子　唯垂分別説
　是会無量衆　能敬信此法
　仏已曾世世　教化如是等
　皆一心合掌　欲聴受仏語
　我等千二百　及余求仏者
　願為此衆故　唯垂分別説
　是等聞此法　則生大歓喜
爾時世尊告舎利弗。汝已慇懃三請。
豈得不説。汝今諦聴。善思念之。
吾当為汝分別解説。説此語時。
会中有比丘比丘尼優婆塞優婆夷五千人等。即従座起礼仏而退。
所以者何。此輩罪根深重及増上慢。未得謂得。
未証謂証。有如此失。是以不住。
世尊黙然而不制止
爾時仏告舎利弗。我今此衆無復枝葉。
純有貞実。舎利弗。如是増上慢人。退亦佳矣。
汝今善聴。当為汝説。舎利弗言。唯然世尊。
願楽欲聞。仏告舎利弗。如是妙法。
諸仏如来時乃説之。如優曇鉢華時一現耳。
舎利弗。汝等当信仏之所説言不虚妄。舎利弗。
諸仏随宜説法意趣難解。所以者何。
我以無数方便種種因縁譬喩言辞演説諸法。
是法非思量分別之所能解。
唯有諸仏乃能知之。所以者何。諸仏世尊。
唯以一大事因縁故出現於世。舎利弗。
云何名諸仏世尊唯以一大事因縁故出現於世。諸仏世尊。

欲令衆生開仏知見使得清浄故出現於世。欲示衆生仏之知見故出現於世。
欲令衆生悟仏知見故出現於世。
欲令衆生入仏知見道故出現於世。舎利弗。
是為諸仏以一大事因縁故出現於世
仏告舎利弗。諸仏如来。但教化菩薩。
諸有所作常為一事。唯以仏之知見示悟衆生。
舎利弗。如来但以一仏乗故為衆生説法。
無有余乗若二若三。舎利弗。
一切十方諸仏法亦如是。舎利弗。
過去諸仏以無量無数方便種種因縁譬喩言辞。
而為衆生演説諸法。是法皆為一仏乗故。
是諸衆生従諸仏聞法。究竟皆得一切種智。舎利弗。
未来諸仏当出於世。
亦以無量無数方便種種因縁譬喩言辞。而為衆生演説諸法。
是法皆為一仏乗故。是諸衆生従仏聞法。
究竟皆得一切種智。舎利弗。
現在十方無量百千万億仏土中諸仏世尊。多所饒益安楽衆生。

是諸仏亦以無量無数方便種種因縁譬喩言辞。而為衆生演説諸法。
是法皆為一仏乗故。是諸衆生従仏聞法。
究竟皆得一切種智。舎利弗。是諸仏但教化菩薩。
欲以仏之知見示衆生故。
欲以仏之知見悟衆生故。欲令衆生入仏知見道故。舎利弗。
我今亦復如是。知諸衆生有種種欲深心所著。
随其本性。
以種種因縁。譬喩言辞。方便力故。而為説法。舎利弗。
如此皆為得一仏乗一切種智故。舎利弗。十方世界中尚無二乗。
何況有三。舎利弗。諸仏出於五濁悪世。
所謂劫濁煩悩濁衆生濁見濁命濁。
如是舎利弗。劫濁乱時衆生垢重。
慳貪嫉妬成就諸不善根故。諸仏以方便力。
於一仏乗分別説三。舎利弗。若我弟子。
自謂阿羅漢辟支仏者。
不聞不知諸仏如来但教化菩薩事。此非仏弟子。非阿羅漢。非辟支仏。
又舎利弗。是諸比丘比丘尼。
自謂已得阿羅漢是最後身究竟涅槃。
便不復志求阿耨多羅三藐三菩提。当知此輩皆是増上慢人。
所以者何。若有比丘実得阿羅漢。若不信此法。
無有是処。除仏滅度後現前無仏。所以者何。
仏滅度後。如是等経。受持読誦解義者。
是人難得。若遇余仏。於此法中便得決了。
舎利弗。汝等当一心信解受持仏語。
諸仏如来言無虚妄。無有余乗唯一仏乗。
爾時世尊。欲重宣此義。而説偈言
　比丘比丘尼　有懐増上慢
　優婆塞我慢　優婆夷不信
　如是四衆等　其数有五千
　不自見其過　於戒有欠漏
　護惜其瑕疵　是小智已出
　衆中之糟糠　仏威徳故去
　斯人尠福徳　不堪受是法
　此衆無枝葉　唯有諸貞実
　舎利弗善聴　諸仏所得法
　無量方便力　而為衆生説
　衆生心所念　種種所行道
　若干諸欲性　先世善悪業
　仏悉知是已　以諸縁譬喩
　言辞方便力　令一切歓喜
　或説修多羅　伽陀及本事
　本生未曾有　亦説於因縁
　譬喩并祇夜　優波提舎経
　鈍根楽小法　貪著於生死
　於諸無量仏　不行深妙道
　衆苦所悩乱　為是説涅槃
　我設是方便　令得入仏慧
　未曾説汝等　当得成仏道
　所以未曾説　説時未至故
　今正是其時　決定説大乗
　我此九部法　随順衆生説
　入大乗為本　以故説是経
　有仏子心浄　柔軟亦利根
　無量諸仏所　而行深妙道
　為此諸仏子　説是大乗経
　我記如是人　来世成仏道
　以深心念仏　修持浄戒故
　此等聞得仏　大喜充遍身
　仏知彼心行　故為説大乗
　声聞若菩薩　聞我所説法
　乃至於一偈　皆成仏無疑
　十方仏土中　唯有一乗法
　無二亦無三　除仏方便説
　但以仮名字　引導於衆生
　説仏智慧故　諸仏出於世
　唯此一事実　余二則非真
　終不以小乗　済度於衆生
　仏自住大乗　如其所得法
　定慧力荘厳　以此度衆生
　自証無上道　大乗平等法
　若以小乗化　乃至於一人
　我則堕慳貪　此事為不可
　若人信帰仏　如来不欺誑
　亦無貪嫉意　断諸法中悪
　故仏於十方　而独無所畏
　我以相厳身　光明照世間
　無量衆所尊　為説実相印
　舎利弗当知　我本立誓願
　欲令一切衆　如我等無異
　如我昔所願　今者已満足
　化一切衆生　皆令入仏道
　若我遇衆生　尽教以仏道
　無智者錯乱　迷惑不受教
　我知此衆生　未曾修善本
　堅著於五欲　痴愛故生悩
　以諸欲因縁　墜堕三悪道
　輪廻六趣中　備受諸苦毒
　受胎之微形　世世常増長
　薄徳少福人　衆苦所逼迫
　入邪見稠林　若有若無等
　依止此諸見　具足六十二
　深著虚妄法　堅受不可捨
　我慢自矜高　諂曲心不実
　於千万億劫　不聞仏名字
　亦不聞正法　如是人難度
　是故舎利弗　我為設方便
　説諸尽苦道　示之以涅槃
　我雖説涅槃　是亦非真滅
　諸法従本来　常自寂滅相
　仏子行道已　来世得作仏
　我有方便力　開示三乗法
　一切諸世尊　皆説一乗道
　今此諸大衆　皆応除疑惑
　諸仏語無異　唯一無二乗
　過去無数劫　無量滅度仏
　百千万億種　其数不可量
　如是諸世尊　種種縁譬喩
　無数方便力　演説諸法相
　是諸世尊等　皆説一乗法
　化無量衆生　令入於仏道
　又諸大聖主　知一切世間
　天人群生類　深心之所欲
　更以異方便　助顕第一義
　若有衆生類　値諸過去仏
　若聞法布施　或持戒忍辱
　精進禅智等　種種修福徳
　如是諸人等　皆已成仏道
　諸仏滅度已　若人善軟心
　如是諸衆生　皆已成仏道
　諸仏滅度已　供養舎利者
　起万億種塔　金銀及頗黎
　〓〓与碼碯　〓瑰瑠璃珠
　清浄広厳飾　荘校於諸塔
　或有起石廟　栴檀及沈水
　木樒并余材　甎瓦泥土等
　若於曠野中　積土成仏廟
　乃至童子戯　聚沙為仏塔
　如是諸人等　皆已成仏道
　若人為仏故　建立諸形像
　刻彫成衆相　皆已成仏道
　或以七宝成　鍮鉐赤白銅
　白鑞及鉛錫　鉄木及与泥
　或以膠漆布　厳飾作仏像
　如是諸人等　皆已成仏道
　綵画作仏像　百福荘厳相
　自作若使人　皆已成仏道
　乃至童子戯　若草木及筆
　或以指爪甲　而画作仏像
　如是諸人等　漸漸積功徳
　具足大悲心　皆已成仏道
　但化諸菩薩　度脱無量衆
　若人於塔廟　宝像及画像
　以華香旛蓋　敬心而供養
　若使人作楽　撃鼓吹角貝
　簫笛琴箜篌　琵琶鐃銅〓
　如是衆妙音　尽持以供養
　或以歓喜心　歌唄頌仏徳
　乃至一小音　皆已成仏道
　若人散乱心　乃至以一華
　供養於画像　漸見無数仏
　或有人礼拝　或復但合掌
　乃至挙一手　或復小低頭
　以此供養像　漸見無量仏
　自成無上道　広度無数衆
　入無余涅槃　如薪尽火滅
　若人散乱心　入於塔廟中
　一称南無仏　皆已成仏道
　於諸過去仏　現在或滅後
　若有聞是法　皆已成仏道
　未来諸世尊　其数無有量
　是諸如来等　亦方便説法
　一切諸如来　以無量方便
　度脱諸衆生　入仏無漏智
　若有聞法者　無一不成仏
　諸仏本誓願　我所行仏道
　普欲令衆生　亦同得此道
　未来世諸仏　雖説百千億
　無数諸法門　其実為一乗
　諸仏両足尊　知法常無性
　仏種従縁起　是故説一乗
　是法住法位　世間相常住
　於道場知已　導師方便説
　天人所供養　現在十方仏
　其数如恒沙　出現於世間
　安穏衆生故　亦説如是法
　知第一寂滅　以方便力故
　雖示種種道　其実為仏乗
　知衆生諸行　深心之所念
　過去所習業　欲性精進力
　及諸根利鈍　以種種因縁
　譬喩亦言辞　随応方便説
　今我亦如是　安穏衆生故
　以種種法門　宣示於仏道
　我以智慧力　知衆生性欲
　方便説諸法　皆令得歓喜
　舎利弗当知　我以仏眼観
　見六道衆生　貧窮無福慧
　入生死険道　相続苦不断
　深著於五欲　如〓牛愛尾
　以貪愛自蔽　盲瞑無所見
　不求大勢仏　及与断苦法
　深入諸邪見　以苦欲捨苦
　為是衆生故　而起大悲心
　我始坐道場　観樹亦経行
　於三七日中　思惟如是事
　我所得智慧　微妙最第一
　衆生諸根鈍　著楽痴所盲
　如斯之等類　云何而可度
　爾時諸梵王　及諸天帝釈
　護世四天王　及大自在天
　并余諸天衆　眷属百千万
　恭敬合掌礼　請我転法輪
　我即自思惟　若但讃仏乗
　衆生没在苦　不能信是法
　破法不信故　墜於三悪道
　我寧不説法　疾入於涅槃
　尋念過去仏　所行方便力
　我今所得道　亦応説三乗
　作是思惟時　十方仏皆現
　梵音慰諭我　善哉釈迦文
　第一之導師　得是無上法
　随諸一切仏　而用方便力
　我等亦皆得　最妙第一法
　為諸衆生類　分別説三乗
　少智楽小法　不自信作仏
　是故以方便　分別説諸果
　雖復説三乗　但為教菩薩
　舎利弗当知　我聞聖師子
　深浄微妙音　喜称南無仏
　復作如是念　我出濁悪世
　如諸仏所説　我亦随順行
　思惟是事已　即趣波羅奈
　諸法寂滅相　不可以言宣
　以方便力故　為五比丘説
　是名転法輪　便有涅槃音
　及以阿羅漢　法僧差別名
　従久遠劫来　讃示涅槃法
　生死苦永尽　我常如是説
　舎利弗当知　我見仏子等
　志求仏道者　無量千万億
　咸以恭敬心　皆来至仏所
　曾従諸仏聞　方便所説法
　我即作是念　如来所以出
　為説仏慧故　今正是其時
　舎利弗当知　鈍根小智人
　著相〓慢者　不能信是法
　今我喜無畏　於諸菩薩中
　正直捨方便　但説無上道
　菩薩聞是法　疑網皆已除
　千二百羅漢　悉亦当作仏
　如三世諸仏　説法之儀式
　我今亦如是　説無分別法
　諸仏興出世　懸遠値遇難
　正使出于世　説是法復難
　無量無数劫　聞是法亦難
　能聴是法者　斯人亦復難
　譬如優曇華　一切皆愛楽
　天人所希有　時時乃一出
　聞法歓喜讃　乃至発一言
　則為已供養　一切三世仏
　是人甚希有　過於優曇華
　汝等勿有疑　我為諸法王
　普告諸大衆　但以一乗道
　教化諸菩薩　無声聞弟子
　汝等舎利弗　声聞及菩薩
　当知是妙法　諸仏之秘要
　以五濁悪世　但楽著諸欲
　如是等衆生　終不求仏道
　当来世悪人　聞仏説一乗
　迷惑不信受　破法堕悪道
　有慙愧清浄　志求仏道者
　当為如是等　広讃一乗道
　舎利弗当知　諸仏法如是
　以万億方便　随宜而説法
　其不習学者　不能暁了此
　汝等既已知　諸仏世之師
　随宜方便事　無復諸疑惑
　心生大歓喜　自知当作仏

妙法蓮華経譬喩品第三

爾時舎利弗踊躍歓喜。即起合掌瞻仰尊顔。
而白仏言。今従世尊聞此法音。
心懐踊躍得未曾有。所以者何。
我昔従仏聞如是法。見諸菩薩受記作仏。
而我等不預斯事。甚自感傷。失於如来無量知見。世尊。
我常独処山林樹下。若坐若行。毎作是念。
我等同入法性。
云何如来以小乗法而見済度。是我等咎非世尊也。所以者何。
若我等待説所因成就阿耨多羅三藐三菩提者。
必以大乗而得度脱。
然我等不解方便随宜所説。初聞仏法遇便信受思惟取証。
世尊。我従昔来終日竟夜毎自剋責。
而今従仏聞所未聞未曾有法。断諸疑悔。
身意泰然快得安穏。今日乃知真是仏子。
従仏口生従法化生。得仏法分。爾時舎利弗。
欲重宣此義。而説偈言
　我聞是法音　得所未曾有
　心懐大歓喜　疑網皆已除
　昔来蒙仏教　不失於大乗
　仏音甚希有　能除衆生悩
　我已得漏尽　聞亦除憂悩
　我処於山谷　或在林樹下
　若坐若経行　常思惟是事
　嗚呼深自責　云何而自欺
　我等亦仏子　同入無漏法
　不能於未来　演説無上道
　金色三十二　十力諸解脱
　同共一法中　而不得此事
　八十種妙好　十八不共法
　如是等功徳　而我皆已失
　我独経行時　見仏在大衆
　名聞満十方　広饒益衆生
　自惟失此利　我為自欺誑
　我常於日夜　毎思惟是事
　欲以問世尊　為失為不失
　我常見世尊　称讃諸菩薩
　以是於日夜　籌量如此事
　今聞仏音声　随宜而説法
　無漏難思議　令衆至道場
　我本著邪見　為諸梵志師
　世尊知我心　抜邪説涅槃
　我悉除邪見　於空法得証
　爾時心自謂　得至於滅度
　而今乃自覚　非是実滅度
　若得作仏時　具三十二相
　天人夜叉衆　竜神等恭敬
　是時乃可謂　永尽滅無余
　仏於大衆中　説我当作仏
　聞如是法音　疑悔悉已除
　初聞仏所説　心中大驚疑
　将非魔作仏　悩乱我心耶
　仏以種種縁　譬喩巧言説
　其心安如海　我聞疑網断
　仏説過去世　無量滅度仏
　安住方便中　亦皆説是法
　現在未来仏　其数無有量
　亦以諸方便　演説如是法
　如今者世尊　従生及出家
　得道転法輪　亦以方便説
　世尊説実道　波旬無此事
　以是我定知　非是魔作仏
　我堕疑網故　謂是魔所為
　聞仏柔軟音　深遠甚微妙
　演暢清浄法　我心大歓喜
　疑悔永已尽　安住実智中
　我定当作仏　為天人所敬
　転無上法輪　教化諸菩薩
爾時仏告舎利弗。
吾今於天人沙門婆羅門等大衆中説。我昔曾於二万億仏所。
為無上道故常教化汝。汝亦長夜随我受学。
我以方便引導汝故生我法中。舎利弗。
我昔教汝志願仏道。汝今悉忘。
而便自謂已得滅度。
我今還欲令汝憶念本願所行道故。為諸声聞説是大乗経。
名妙法蓮華教菩薩法仏所護念。舎利弗。
汝於未来世過無量無辺不可思議劫。供養若干千万億仏。
奉持正法。具足菩薩所行之道。当得作仏。

号曰華光如来。応供。正遍知。明行足。善逝。世間解。無上士。調御丈夫。天人師。仏。世尊。
国名離垢。其土平正清浄厳飾。
安穏豊楽天人熾盛。瑠璃為地有八交道。
黄金為縄以界其側。其傍各有七宝行樹。常有華果。
華光如来亦以三乗教化衆生。舎利弗。
彼仏出時雖非悪世。以本願故説三乗法。
其劫名大宝荘厳。何故名曰大宝荘厳。
其国中以菩薩為大宝故。
彼諸菩薩無量無辺不可思議。算数譬喩所不能及。
非仏智力無能知者。若欲行時宝華承足。
此諸菩薩非初発意。皆久植徳本。
於無量百千万億仏所浄修梵行。恒為諸仏之所称歎。
常修仏慧具大神通。善知一切諸法之門。
質直無偽志念堅固。如是菩薩充満其国。舎利弗。
華光仏寿十二小劫。除為王子未作仏時。
其国人民寿八小劫。華光如来過十二小劫。
授堅満菩薩阿耨多羅三藐三菩提記。
告諸比丘。是堅満菩薩次当作仏。
号曰華足安行多陀阿伽度阿羅訶三藐三仏陀。
其仏国土亦復如是。舎利弗。是華光仏滅度之後。
正法住世三十二小劫。
像法住世亦三十二小劫。爾時世尊。欲重宣此義。而説偈言
　舎利弗来世　成仏普智尊
　号名曰華光　当度無量衆
　供養無数仏　具足菩薩行
　十力等功徳　証於無上道
　過無量劫已　劫名大宝厳
　世界名離垢　清浄無瑕穢
　以瑠璃為地　金縄界其道
　七宝雑色樹　常有華果実
　彼国諸菩薩　志念常堅固
　神通波羅蜜　皆已悉具足
　於無数仏所　善学菩薩道
　如是等大士　華光仏所化
　仏為王子時　棄国捨世栄
　於最末後身　出家成仏道
　華光仏住世　寿十二小劫
　其国人民衆　寿命八小劫
　仏滅度之後　正法住於世
　三十二小劫　広度諸衆生
　正法滅尽已　像法三十二
　舎利広流布　天人普供養
　華光仏所為　其事皆如是
　其両足聖尊　最勝無倫匹
　彼即是汝身　宜応自欣慶
爾時四部衆。比丘比丘尼優婆塞優婆夷。

天竜夜叉乾闥婆阿修羅迦楼羅緊那羅摩〓羅伽等大衆。
見舎利弗於仏前受阿耨多羅三藐三菩提記。心大歓喜踊躍無量。
各各脱身所著上衣。以供養仏。
釈提桓因梵天王等。与無数天子。
亦以天妙衣天曼陀羅華摩訶曼陀羅華等。供養於仏。
所散天衣住虚空中。而自廻転。諸天伎楽百千万種。
於虚空中一時倶作。雨衆天華。而作是言。
仏昔於波羅奈初転法輪。
今乃復転無上最大法輪。爾時諸天子。欲重宣此義。而説偈言
　昔於波羅奈　転四諦法輪
　分別説諸法　五衆之生滅
　今復転最妙　無上大法輪
　是法甚深奥　少有能信者
　我等従昔来　数聞世尊説
　未曾聞如是　深妙之上法
　世尊説是法　我等皆随喜
　大智舎利弗　今得受尊記
　我等亦如是　必当得作仏
　於一切世間　最尊無有上
　仏道〓思議　方便随宜説
　我所有福業　今世若過世
　及見仏功徳　尽廻向仏道
爾時舎利弗白仏言。世尊。我今無復疑悔。
親於仏前得受阿耨多羅三藐三菩提記。
是諸千二百心自在者。昔住学地。仏常教化言。
我法能離生老病死究竟涅槃。
是学無学人。亦各自以離我見及有無見等。
謂得涅槃。而今於世尊前聞所未聞皆堕疑惑。
善哉世尊。願為四衆説其因縁令離疑悔。
爾時仏告舎利弗。我先不言諸仏世尊。
以種種因縁譬喩言辞方便説法。
皆為阿耨多羅三藐三菩提耶。是諸所説皆為化菩薩故。
然舎利弗。今当復以譬喩更明此義。
諸有智者。以譬喩得解。舎利弗。
若国邑聚落有大長者。其年衰邁財富無量。
多有田宅及諸僮僕。其家広大。唯有一門。多諸人衆。
一百二百乃至五百人。止住其中。
堂閣朽故墻壁頽落。柱根腐敗梁棟傾危。
周匝倶時〓然火起焚焼舎宅。長者諸子。
若十二十或至三十。在此宅中。長者見是大火従四面起。
即大驚怖。而作是念。
我雖能於此所焼之門安穏得出。而諸子等。於火宅内楽著嬉戯。
不覚不知不驚不怖。火来逼身苦痛切己。
心不厭患無求出意。舎利弗。
是長者作是思惟。我身手有力。当以衣〓。若以几案。
従舎出之。復更思惟。是舎唯有一門。
而復狭小。諸子幼稚未有所識。恋著戯処。
或当堕落為火所焼。我当為説怖畏之事。
此舎已焼宜時疾出。無令為火之所焼害。
作是念已。如所思惟。具告諸子。汝等速出。
父雖憐愍善言誘諭。而諸子等。
楽著嬉戯不肯信受。不驚不畏了無出心。
亦復不知何者是火何者為舎。云何為失。
但東西走戯視父而已。爾時長者即作是念。
此舎已為大火所焼。我及諸子。若不時出。必為所焚。
我今当設方便。令諸子等得免斯害。
父知諸子先心各有所好。
種種珍玩奇異之物情必楽著。而告之言。
汝等所可玩好希有難得。汝若不取後必憂悔。
如此種種羊車鹿車牛車今在門外。可以遊戯。
汝等於此火宅宜速出来。随汝所欲皆当与汝。
爾時諸子聞父所説。珍玩之物適其願故。
心各勇鋭互相推排。競共馳走争出火宅。
是時長者。見諸子等安穏得出。
皆於四衢道中露地而坐。無復障礙。其心泰然歓喜踊躍。
時諸子等。各白父言。父先所許玩好之具。
羊車鹿車牛車願時賜与
舎利弗。爾時長者。各賜諸子等一大車。
其車高広衆宝荘校。周匝欄楯四面懸鈴。
又於其上張設〓蓋。亦以珍奇雑宝而厳飾之。
宝縄絞絡垂諸華瓔。
重敷〓〓安置丹枕。駕以白牛。膚色充潔形体〓好。
有大筋力。行歩平正。其疾如風。
又多僕従而侍衛之。所以者何。是大長者。財富無量。
種種庫蔵。悉皆充溢。而作是念。我財物無極。
不応以下劣小車与諸子等。今此幼童皆是吾子。
愛無偏党。我有如是七宝大車。其数無量。
応当等心各各与之。不宜差別。所以者何。
以我此物周給一国。猶尚不匱。何況諸子。
是時諸子。各乗大車得未曾有。非本所望。
舎利弗。於汝意云何。
是長者等与諸子珍宝大車。寧有虚妄不。舎利弗言。不也世尊。
是長者。但令諸子得免火難。
全其躯命非為虚妄。何以故。若全身命。
便為已得玩好之具。況復方便於彼火宅而抜済之。世尊。
若是長者。乃至不与最小一車。猶不虚妄。
何以故。是長者先作是意。
我以方便令子得出。以是因縁無虚妄也。何況長者。
自知財富無量。欲饒益諸子等与大車。
仏告舎利弗。善哉善哉。如汝所言。舎利弗。
如来亦復如是。則為一切世間之父。
於諸怖畏衰悩憂患無明暗蔽。永尽無余。
而悉成就無量知見力無所畏。有大神力及智慧力。
具足方便智慧波羅蜜。大慈大悲常無懈倦。
恒求善事利益一切。而生三界朽故火宅。

為度衆生生老病死憂悲苦悩愚痴暗蔽三毒之火。教化令得阿耨多羅三藐三菩提。
見諸衆生為生老病死憂悲苦悩之所焼煮。
亦以五欲財利故受種種苦。
又以貪著追求故現受衆苦。後受地獄畜生餓鬼之苦。
若生天上及在人間。
貧窮困苦愛別離苦怨憎会苦。如是等種種諸苦。衆生没在其中。
歓喜遊戯。不覚不知不驚不怖。
亦不生厭不求解脱。於此三界火宅東西馳走。
雖遭大苦不以為患。舎利弗。
仏見此已便作是念。我為衆生之父。応抜其苦難。
与無量無辺仏智慧楽。令其遊戯
舎利弗。如来復作是念。
若我但以神力及智慧力。捨於方便。為諸衆生。
讃如来知見力無所畏者。衆生不能以是得度。所以者何。
是諸衆生。未免生老病死憂悲苦悩。
而為三界火宅所焼。何由能解仏之智慧。
舎利弗。如彼長者。雖復身手有力而不用之。
但以慇懃方便。勉済諸子火宅之難。
然後各与珍宝大車。如来亦復如是。
雖有力無所畏。而不用之。但以智慧方便。
於三界火宅抜済衆生。為説三乗声聞辟支仏仏乗。
而作是言。汝等莫得楽住三界火宅。
勿貪麁弊色声香味触也。
若貪著生愛則為所焼。汝等速出三界。
当得三乗声聞辟支仏仏乗。我今為汝保任此事。終不虚也。
汝等但当勤修精進。如来以是方便誘進衆生。
復作是言。汝等当知。
此三乗法皆是聖所称歎。自在無繋無所依求。乗是三乗。
以無漏根力覚道禅定解脱三昧等。而自娯楽。
便得無量安穏快楽。舎利弗。若有衆生。
内有智性。従仏世尊聞法信受。
慇懃精進欲速出三界。自求涅槃。是名声聞乗。
如彼諸子為求羊車出於火宅。若有衆生。
従仏世尊聞法信受。慇懃精進求自然慧。
楽独善寂深知諸法因縁。是名辟支仏乗。
如彼諸子為求鹿車出於火宅。若有衆生。
従仏世尊聞法信受。勤修精進。
求一切智仏智自然智無師智如来知見力無所畏。
愍念安楽無量衆生。利益天人度脱一切。
是名大乗。菩薩求此乗故名為摩訶薩。
如彼諸子為求牛車出於火宅。舎利弗。
如彼長者見諸子等安穏得出火宅到無畏処。
自惟財富無量等以大車而賜諸子。
如来亦復如是。為一切衆生之父。
若見無量億千衆生以仏教門出三界苦怖畏険道得涅槃楽
如来爾時便作是念。
我有無量無辺智慧力無畏等諸仏法蔵。是諸衆生皆是我子。
等与大乗。不令有人独得滅度。
皆以如来滅度而滅度之。是諸衆生脱三界者。
悉与諸仏禅定解脱等娯楽之具。
皆是一相一種聖所称歎。能生浄妙第一之楽。舎利弗。
如彼長者初以三車誘引諸子。
然後但与大車宝物荘厳安穏第一。然彼長者。無虚妄之咎。
如来亦復如是。無有虚妄。
初説三乗引導衆生。然後但以大乗而度脱之。何以故。
如来有無量智慧力無所畏諸法之蔵。
能与一切衆生大乗之法。但不尽能受。舎利弗。
以是因縁。当知諸仏方便力故。
於一仏乗分別説三。仏欲重宣此義。而説偈言
　譬如長者　有一大宅　其宅久故
　而復頓弊　堂舎高危　柱根摧朽
　梁棟傾斜　基陛頽毀　墻壁〓〓
　泥塗褫落　覆苫乱墜　椽梠差脱
　周障屈曲　雑穢充遍　有五百人
　止住其中　鵄梟鵰鷲　烏鵲鳩鴿
　〓蛇蝮蠍　蜈蚣蚰蜒　守宮百足
　鼬貍〓鼠　諸悪虫輩　交横馳走
　屎尿臭処　不浄流溢　〓〓諸虫
　而集其上　狐狼野干　咀嚼践〓
　〓齧死屍　骨肉狼藉　由是群狗
　競来搏撮　飢羸〓惶　処処求食
　闘諍〓掣　啀〓〓吠　其舎恐怖
　変状如是　処処皆有　魑魅魍魎
　夜叉悪鬼　食〓人肉　毒虫之属
　諸悪禽獣　孚乳産生　各自蔵護
　夜叉競来　争取食之　食之既飽
　悪心転熾　闘諍之声　甚可怖畏
　鳩槃荼鬼　蹲踞土〓　或時離地
　一尺二尺　往返遊行　縦逸嬉戯
　捉狗両足　撲令失声　以脚加頸
　怖狗自楽　復有諸鬼　其身長大
　裸形黒痩　常住其中　発大悪声
　叫呼求食　復有諸鬼　其咽如針
　復有諸鬼　首如牛頭　或食人肉
　或復〓狗　頭髪蓬乱　残害兇険
　飢渇所逼　叫喚馳走　夜叉餓鬼
　諸悪鳥獣　飢急四向　窺看窓〓
　如是諸難　恐畏無量　是朽故宅
　属于一人　其人近出　未久之間
　於後宅舎　忽然火起　四面一時
　其焔倶熾　棟梁椽柱　爆声震裂
　摧折堕落　墻壁崩倒　諸鬼神等
　揚声大叫　鵰鷲諸鳥　鳩槃荼等
　周章惶怖　不能自出　悪獣毒虫
　蔵竄孔穴　毘舎闍鬼　亦住其中
　薄福徳故　為火所逼　共相残害
　飲血〓肉　野干之属　並已前死
　諸大悪獣　競来食〓　臭煙蓬〓
　四面充塞　蜈蚣蚰蜒　毒蛇之類
　為火所焼　争走出穴　鳩槃荼鬼
　随取而食　又諸餓鬼　頭上火燃
　飢渇熱悩　周章悶走　其宅如是
　甚可怖畏　毒害火災　衆難非一
　是時宅主　在門外立　聞有人言
　汝諸子等　先因遊戯　来入此宅
　稚小無知　歓娯楽著　長者聞已
　驚入火宅　方宜救済　令無焼害
　告諭諸子　説衆患難　悪鬼毒虫
　災火蔓莚　衆苦次第　相続不絶
　毒蛇〓蝮　及諸夜叉　鳩槃荼鬼
　野干狐狗　鵰鷲鵄梟　百足之属
　飢渇悩急　甚可怖畏　此苦難処
　況復大火　諸子無知　雖聞父誨
　猶故楽著　嬉戯不已　是時長者
　而作是念　諸子如此　益我愁悩
　今此舎宅　無一可楽　而諸子等
　〓湎嬉戯　不受我教　将為火害
　即便思惟　設諸方便　告諸子等
　我有種種　珍玩之具　妙宝好車
　羊車鹿車　大牛之車　今在門外
　汝等出来　吾為汝等　造作此車
　随意所楽　可以遊戯　諸子聞説
　如此諸車　即時奔競　馳走而出
　到於空地　離諸苦難　長者見子
　得出火宅　住於四衢　坐師子座
　而自慶言　我今快楽　此諸子等
　生育甚難　愚小無知　而入険宅
　多諸毒虫　魑魅可畏　大火猛焔
　四面倶起　而此諸子　貪楽嬉戯
　我已救之　令得脱難　是故諸人
　我今快楽　爾時諸子　知父安坐
　皆詣父所　而白父言　願賜我等
　三種宝車　如前所許　諸子出来
　当以三車　随汝所欲　今正是時
　唯垂給与　長者大富　庫蔵衆多
　金銀瑠璃　〓〓碼碯　以衆宝物
　造諸大車　荘校厳飾　周匝欄楯
　四面懸鈴　金縄交絡　真珠羅網
　張施其上　金華諸纓　処処垂下
　衆綵雑飾　周匝囲繞　柔軟繒纊
　以為茵蓐　上妙細〓　価直千億
　鮮白浄潔　以覆其上　有大白牛
　肥壮多力　形体〓好　以駕宝車
　多諸〓従　而侍衛之　以是妙車
　等賜諸子　諸子是時　歓喜踊躍
　乗是宝車　遊於四方　嬉戯快楽
　自在無礙　告舎利弗　我亦如是
　衆聖中尊　世間之父　一切衆生
　皆是吾子　深著世楽　無有慧心
　三界無安　猶如火宅　衆苦充満
　甚可怖畏　常有生老　病死憂患
　如是等火　熾然不息　如来已離
　三界火宅　寂然閑居　安処林野
　今此三界　皆是我有　其中衆生
　悉是吾子　而今此処　多諸患難
　唯我一人　能為救護　雖復教詔
　而不信受　於諸欲染　貪著深故
　是以方便　為説三乗　令諸衆生
　知三界苦　開示演説　出世間道
　是諸子等　若心決定　具足三明
　及六神通　有得縁覚　不退菩薩
　汝舎利弗　我為衆生　以此譬喩
　説一仏乗　汝等若能　信受是語
　一切皆当　得成仏道　是乗微妙
　清浄第一　於諸世間　為無有上
　仏所悦可　一切衆生　所応称讃
　供養礼拝　無量億千　諸力解脱
　禅定智慧　及仏余法　得如是乗
　令諸子等　日夜劫数　常得遊戯
　与諸菩薩　及声聞衆　乗此宝乗
　直至道場　以是因縁　十方諦求
　更無余乗　除仏方便　告舎利弗
　汝諸人等　皆是吾子　我則是父
　汝等累劫　衆苦所焼　我皆済抜
　令出三界　我雖先説　汝等滅度
　但尽生死　而実不滅　今所応作
　唯仏智慧　若有菩薩　於是衆中
　能一心聴　諸仏実法　諸仏世尊
　雖以方便　所化衆生　皆是菩薩
　若人小智　深著愛欲　為此等故
　説於苦諦　衆生心喜　得未曾有
　仏説苦諦　真実無異　若有衆生
　不知苦本　深著苦因　不能暫捨
　為是等故　方便説道　諸苦所因
　貪欲為本　若滅貪欲　無所依止
　滅尽諸苦　名第三諦　為滅諦故
　修行於道　離諸苦縛　名得解脱
　是人於何　而得解脱　但離虚妄
　名為解脱　其実未得　一切解脱
　仏説是人　未実滅度　斯人未得
　無上道故　我意不欲　令至滅度
　我為法王　於法自在　安穏衆生
　故現於世　汝舎利弗　我此法印
　為欲利益　世間故説　在所遊方
　勿妄宣伝　若有聞者　随喜頂受
　当知是人　阿〓跋致　若有信受
　此経法者　是人已曾　見過去仏
　恭敬供養　亦聞是法　若人有能
　信汝所説　則為見我　亦見於汝
　及比丘僧　并諸菩薩　斯法華経
　為深智説　浅識聞之　迷惑不解
　一切声聞　及辟支仏　於此経中
　力所不及　汝舎利弗　尚於此経
　以信得入　況余声聞　其余声聞
　信仏語故　随順此経　非己智分
　又舎利弗　〓慢懈怠　計我見者
　莫説此経　凡夫浅識　深著五欲
　聞不能解　亦勿為説　若人不信
　毀謗此経　則断一切　世間仏種
　或復顰蹙　而懐疑惑　汝当聴説
　此人罪報　若仏在世　若滅度後
　其有誹謗　如斯経典　見有読誦
　書持経者　軽賤憎嫉　而懐結恨
　此人罪報　汝今復聴　其人命終
　入阿鼻獄　具足一劫　劫尽更生
　如是展転　至無数劫　従地獄出
　当堕畜生　若狗野干　其形〓痩
　〓〓疥癩　人所触〓　又復為人
　之所悪賤　常困飢渇　骨肉枯竭
　生受楚毒　死被瓦石　断仏種故
　受斯罪報　若作〓駝　或生驢中
　身常負重　加諸杖捶　但念水草
　余無所知　謗斯経故　獲罪如是
　有作野干　来入聚落　身体疥癩
　又無一目　為諸童子　之所打擲
　受諸苦痛　或時致死　於此死已
　更受蟒身　其形長大　五百由旬
　聾〓無足　蜿転腹行　為諸小虫
　之所〓食　昼夜受苦　無有休息
　謗斯経故　獲罪如是　若得為人
　諸根暗鈍　〓陋攣躄　盲聾背傴
　有所言説　人不信受　口気常臭
　鬼魅所著　貧窮下賤　為人所使
　多病〓痩　無所依怙　雖親附人
　人不在意　若有所得　尋復忘失
　若修医道　順方治病　更増他疾
　或復致死　若自有病　無人救療
　設服良薬　而復増劇　若他反逆
　抄劫窃盗　如是等罪　横羅其殃
　如斯罪人　永不見仏　衆聖之王
　説法教化　如斯罪人　常生難処
　狂聾心乱　永不聞法　於無数劫
　如恒河沙　生輒聾〓　諸根不具
　常処地獄　如遊園観　在余悪道
　如己舎宅　駝驢猪狗　是其行処
　謗斯経故　獲罪如是　若得為人
　聾盲〓〓　貧窮諸衰　以自荘厳
　水腫乾〓　疥癩癰疽　如是等病
　以為衣服　身常臭処　垢穢不浄
　深著我見　増益瞋恚　婬欲熾盛
　不択禽獣　謗斯経故　獲罪如是
　告舎利弗　謗斯経者　若説其罪
　窮劫不尽　以是因縁　我故語汝
　無智人中　莫説此経　若有利根
　智慧明了　多聞強識　求仏道者
　如是之人　乃可為説　若人曾見
　億百千仏　植諸善本　深心堅固
　如是之人　乃可為説　若人精進
　常修慈心　不惜身命　乃可為説
　若人恭敬　無有異心　離諸凡愚
　独処山沢　如是之人　乃可為説
　又舎利弗　若見有人　捨悪知識
　親近善友　如是之人　乃可為説
　若見仏子　持戒清潔　如浄明珠
　求大乗経　如是之人　乃可為説
　若人無瞋　質直柔軟　常愍一切
　恭敬諸仏　如是之人　乃可為説
　復有仏子　於大衆中　以清浄心
　種種因縁　譬喩言辞　説法無礙
　如是之人　乃可為説　若有比丘
　為一切智　四方求法　合掌頂受
　但楽受持　大乗経典　乃至不受
　余経一偈　如是之人　乃可為説
　如人至心　求仏舎利　如是求経
　得已頂受　其人不復　志求余経
　亦未曾念　外道典籍　如是之人
　乃可為説　告舎利弗　我説是相
　求仏道者　窮劫不尽　如是等人
　則能信解　汝当為説　妙法華経

妙法蓮華経信解品第四

爾時慧命須菩提。摩訶迦旃延。摩訶迦葉。
摩訶目〓連。従仏所聞未曾有法。
世尊授舎利弗阿耨多羅三藐三菩提記。
発希有心歓喜踊躍。即従座起整衣服。
偏袒右肩右膝著地。一心合掌曲躬恭敬。
瞻仰尊顔而白仏言。我等居僧之首。年並朽邁。
自謂已得涅槃無所堪任。
不復進求阿耨多羅三藐三菩提。世尊。往昔説法既久。
我時在座身体疲懈。但念空無相無作。
於菩薩法遊戯神通浄仏国土成就衆生心不喜楽。
所以者何。世尊。令我等出於三界得涅槃証。

又今我等年已朽邁於仏教化菩薩阿耨多羅三藐三菩提。不生一念好楽之心。

我等今於仏前聞授声聞阿耨多羅三藐三菩提記。心甚歓喜得未曾有。
不謂於今忽然得聞希有之法。深自慶幸獲大善利。
無量珍宝不求自得
世尊。我等今者。楽説譬喩以明斯義。
譬若有人年既幼稚。捨父逃逝久住他国。
或十二十至五十歳。年既長大加復窮困。
馳騁四方以求衣食。漸漸遊行遇向本国。
其父先来。求子不得。中止一城。
其家大富財宝無量。金銀瑠璃珊瑚琥珀頗黎珠等。
其諸倉庫悉皆盈溢。多有僮僕臣佐吏民。
象馬車乗牛羊無数。出入息利乃遍他国。
商估賈客亦甚衆多。時貧窮子。
遊諸聚落経歴国邑。遂到其父所止之城。父毎念子。
与子離別五十余年。而未曾向人説如此事。
但自思惟心懐悔恨。自念老朽多有財物。
金銀珍宝倉庫盈溢。無有子息。一旦終没財物散失。
無所委付。是以慇懃毎憶其子。
復作是念。我若得子委付財物。
坦然快楽無復憂慮。世尊。爾時窮子。
傭賃展転遇到父舎住立門側。遥見其父踞師子牀。宝机承足。
諸婆羅門刹利居士皆恭敬囲繞。
以真珠瓔珞価直千万荘厳其身。
吏民僮僕手執白払侍立左右。覆以宝帳。垂諸華旛。
香水灑地。散衆名華。羅列宝物出内取与。
有如是等種種厳飾。威徳特尊。
窮子見父有大力勢。即懐恐怖。悔来至此。窃作是念。
此或是王。或是王等。非我傭力得物之処。
不如往至貧里肆力有地。衣食易得。
若久住此。或見逼迫強使我作。作是念已。
疾走而去。時富長者。於師子座見子便識。
心大歓喜。即作是念。我財物庫蔵。今有所付。
我常思念此子。無由見之。而忽自来。
甚適我願。我雖年朽猶故貪惜。
即遣傍人急追将還。爾時使者疾走往捉。
窮子驚愕称怨大喚。我不相犯何為見捉。
使者執之愈急強牽将還。于時窮子自念。
無罪而被囚執此必定死。転更惶怖悶絶躄地。
父遥見之。而語使言。不須此人。勿強将来。
以冷水灑面令得醒悟。莫復与語。所以者何。
父知其子志意下劣。自知豪貴為子所難。
審知是子。
而以方便不語他人云是我子。使者語之。我今放汝随意所趣。
窮子歓喜得未曾有。
従地而起往至貧里以求衣食。爾時長者。将欲誘引其子。而設方便。
密遣二人形色憔悴無威徳者。
汝可詣彼徐語窮子。此有作処倍与汝直。
窮子若許将来使作。若言欲何所作。便可語之。
雇汝除糞。我等二人亦共汝作。
時二使人即求窮子。既已得之具陳上事。
爾時窮子先取其価尋与除糞。其父見子愍而怪之。
又以他日於窓〓中遥見子身。
羸痩憔悴糞土塵〓汚穢不浄。
即脱瓔珞細軟上服厳飾之具。更著麁弊垢膩之衣。
塵土〓身右手執持除糞之器。状有所畏語諸作人。
汝等勤作勿得懈息。以方便故得近其子。
後復告言。咄男子。汝常此作勿復余去。
当加汝価。諸有所須。〓器米麪。塩酢之属。
莫自疑難。亦有老弊使人。須者相給。好自安意
。我如汝父勿復憂慮。所以者何。
我年老大而汝小壮。汝常作時無有欺怠瞋恨怨言。
都不見汝有此諸悪如余作人。
自今已後如所生子。即時長者更与作字名之為児。
爾時窮子。雖欣此遇。猶故自謂客作賤人。
由是之故。於二十年中。常令除糞。
過是已後。心相体信入出無難。
然其所止猶在本処。世尊。爾時長者有疾。自知将死不久。
語窮子言。我今多有金銀珍宝倉庫盈溢。
其中多少所応取与。汝悉知之。
我心如是当体此意。所以者何。今我与汝便為不異。
宜加用心無令漏失。爾時窮子。
即受教勅領知衆物。金銀珍宝及諸庫蔵。
而無〓取一餐之意。然其所止故在本処。
下劣之心亦未能捨。復経少時。
父知子意漸已通泰成就大志自鄙先心。
臨欲終時而命其子。并会親族。
国王大臣刹利居士皆悉已集。即自宣言。諸君当知。此是我子。
我之所生。於某城中捨吾逃走。
伶〓辛苦五十余年。其本字某。我名某甲。
昔在本城懐憂推覓。忽於此間遇会得之。此実我子。
我実其父。今吾所有。一切財物。皆是子有。
先所出内是子所知。世尊。是時窮子聞父此言。
即大歓喜得未曾有。而作是念。
我本無心有所〓求。今此宝蔵自然而至
世尊。大富長者則是如来。我等皆似仏子。
如来常説我等為子。世尊。我等以三苦故。
於生死中受諸熱悩。迷惑無知楽著小法。
今日世尊。令我等思惟〓除諸法戯論之糞。
我等於中勤加精進得至涅槃一日之価。
既得此已心大歓喜自以為足。便自謂言。
於仏法中勤精進故。所得弘多。然世尊。
先知我等心著弊欲楽於小法。
便見縦捨不為分別。汝等当有如来知見宝蔵之分。
世尊以方便力説如来智慧。
我等従仏得涅槃一日之価。以為大得。於此大乗無有志求。
我等又因如来智慧。為諸菩薩開示演説。
而自於此無有志願。所以者何。
仏知我等心楽小法。以方便力随我等説。
而我等不知真是仏子。今我等方知。
世尊於仏智慧無所悋惜。所以者何。我等昔来真是仏子。
而但楽小法。若我等有楽大之心。
仏則為我説大乗法。今此経中。唯説一乗。
而昔於菩薩前毀〓声聞楽小法者。
然仏実以大乗教化。是故我等説本無心有所〓求。
今法王大宝自然而至。如仏子所応得者皆已得之。
爾時摩訶迦葉。欲重宣此義。而説偈言
　我等今日　聞仏音教　歓喜踊躍
　得未曾有　仏説声聞　当得作仏
　無上宝聚　不求自得　譬如童子
　幼稚無識　捨父逃逝　遠到他土
　周流諸国　五十余年　其父憂念
　四方推求　求之既疲　頓止一城
　造立舎宅　五欲自娯　其家巨富
　多諸金銀　〓〓碼碯　真珠瑠璃
　象馬牛羊　輦輿車乗　田業僮僕
　人民衆多　出入息利　乃遍他国
　商估賈人　無処不有　千万億衆
　囲繞恭敬　常為王者　之所愛念
　群臣豪族　皆共宗重　以諸縁故
　往来者衆　豪富如是　有大力勢
　而年朽邁　益憂念子　夙夜惟念
　死時将至　痴子捨我　五十余年
　庫蔵諸物　当如之何　爾時窮子
　求索衣食　従邑至邑　従国至国
　或有所得　或無所得　飢餓羸痩
　体生瘡癬　漸次経歴　到父住城
　傭賃展転　遂至父舎　爾時長者
　於其門内　施大宝帳　処師子座
　眷属囲繞　諸人侍衛　或有計算
　金銀宝物　出内財産　注記券〓
　窮子見父　豪貴尊厳　謂是国王
　若是王等　驚怖自怪　何故至此
　覆自念言　我若久住　或見逼迫
　強駆使作　思惟是已　馳走而去
　借問貧里　欲往傭作　長者是時
　在師子座　遥見其子　黙而識之
　即勅使者　追捉将来　窮子驚喚
　迷悶躄地　是人執我　必当見殺
　何用衣食　使我至此　長者知子
　愚痴狭劣　不信我言　不信是父
　即以方便　更遣余人　眇目〓陋
　無威徳者　汝可語之　云当相雇
　除諸糞穢　倍与汝価　窮子聞之
　歓喜随来　為除糞穢　浄諸房舎
　長者於〓　常見其子　念子愚劣
　楽為鄙事　於是長者　著弊垢衣
　執除糞器　往到子所　方便附近
　語令勤作
　既益汝価　并塗足油　飲食充足
　薦席厚暖　如是苦言　汝当勤作
　又以軟語　若如我子　長者有智
　漸令入出　経二十年　執作家事
　示其金銀　真珠頗黎　諸物出入
　皆使令知　猶処門外　止宿草庵
　自念貧事　我無此物　父知子心
　漸已曠大　欲与財物　即聚親族
　国王大臣　刹利居士　於此大衆
　説是我子　捨我他行　経五十歳
　自見子来　已二十年　昔於某城
　而失是子　周行求索　遂来至此
　凡我所有　舎宅人民　悉以付之
　恣其所用　子念昔貧　志意下劣
　今於父所　大獲珍宝　并及舎宅
　一切財物　甚大歓喜　得未曾有
　仏亦如是　知我楽小　未曾説言
　汝等作仏　而説我等　得諸無漏
　成就小乗　声聞弟子　仏勅我等
　説最上道　修習此者　当得成仏
　我承仏教　為大菩薩　以諸因縁
　種種譬喩　若干言辞　説無上道
　諸仏子等　従我聞法　日夜思惟
　精勤修習　是時諸仏　即授其記
　汝於来世　当得作仏　一切諸仏
　秘蔵之法　但為菩薩　演其実事
　而不為我　説斯真要　如彼窮子
　得近其父　雖知諸物　心不〓取
　我等雖説　仏法宝蔵　自無志願
　亦復如是　我等内滅　自謂為足
　唯了此事　更無余事　我等若聞
　浄仏国土　教化衆生　都無欣楽
　所以者何　一切諸法　皆悉空寂
　無生無滅　無大無小　無漏無為
　如是思惟　不生喜楽　我等長夜
　於仏智慧　無貪無著　無復志願
　而自於法　謂是究竟　我等長夜
　修習空法　得脱三界　苦悩之患
　住最後身　有余涅槃　仏所教化
　得道不虚　則為已得　報仏之恩
　我等雖為　諸仏子等　説菩薩法
　以求仏道　而於是法　永無願楽
　導師見捨　観我心故　初不勧進
　説有実利　如富長者　知子志劣
　以方便力　柔伏其心　然後乃付
　一切財宝
　仏亦如是　現希有事　知楽小者
　以方便力　調伏其心　乃教大智
　我等今日　得未曾有　非先所望
　而今自得　如彼窮子　得無量宝
　世尊我今　得道得果　於無漏法
　得清浄眼　我等長夜　持仏浄戒
　始於今日　得其果報　法王法中
　久修梵行　今得無漏　無上大果
　我等今者　真是声聞　以仏道声
　令一切聞　我等今者　真阿羅漢
　於諸世間　天人魔梵　普於其中
　応受供養　世尊大恩　以希有事
　憐愍教化　利益我等　無量億劫
　誰能報者　手足供給　頭頂礼敬
　一切供養　皆不能報　若以頂戴
　両肩荷負　於恒沙劫　尽心恭敬
　又以美膳　無量宝衣　及諸臥具
　種種湯薬　牛頭栴檀　及諸珍宝
　以起塔廟　宝衣布地　如斯等事
　以用供養　於恒沙劫　亦不能報
　諸仏希有　無量無辺　不可思議
　大神通力　無漏無為　諸法之王
　能為下劣　忍于斯事　取相凡夫
　随宜為説　諸仏於法　得最自在
　知諸衆生　種種欲楽　及其志力
　随所堪任　以無量喩　而為説法
　随諸衆生　宿世善根　又知成熟
　未成熟者　種種籌量　分別知已
　於一乗道　随宜説三

妙法蓮華経薬草喩品第五

爾時世尊告摩訶迦葉及諸大弟子。
善哉善哉。迦葉。善説如来真実功徳。誠如所言。
如来復有無量無辺阿僧祇功徳。
汝等若於無量億劫説不能尽。迦葉当知。
如来是諸法之王若有所説皆不虚也。
於一切法以智方便而演説之。其所説法。
皆悉到於一切智地。如来観知一切諸法之所帰趣。
亦知一切衆生深心所行。通達無礙。
又於諸法究尽明了。示諸衆生一切智慧。迦葉。
譬如三千大千世界。
山川谿谷土地所生卉木叢林。及諸薬草種類若干名色各異。
密雲弥布遍覆三千大千世界。
一時等〓其沢普洽卉木叢林及諸薬草。小根小茎小枝小葉。
中根中茎中枝中葉。大根大茎大枝大葉。
諸樹大小。随上中下各有所受。一雲所雨。
称其種性而得生長。華果敷実。
雖一地所生一雨所潤。而諸草木各有差別。迦葉当知。
如来亦復如是。出現於世如大雲起。
以大音声普遍世界天人阿修羅。
如彼大雲遍覆三千大千国土。於大衆中而唱是言。

我是如来応供正遍知明行足善逝世間解無上士調御丈夫天人師仏世尊。未度者令度。
未解者令解。未安者令安。
未涅槃者令得涅槃。今世後世如実知之。
我是一切知者。一切見者。知道者。開道者。説道者。
汝等天人阿修羅衆。皆応到此。為聴法故。
爾時無数千万億種衆生。来至仏所而聴法。
如来于時観是衆生諸根利鈍精進懈怠。
随其所堪而為説法。種種無量。
皆令歓喜快得善利。是諸衆生聞是法已。
現世安穏後生善処。以道受楽亦得聞法。
既聞法已離諸障礙。於諸法中。任力所能漸得入道。
如彼大雲雨於一切卉木叢林及諸薬草。
如其種性。具足蒙潤各得生長。
如来説法一相一味。所謂解脱相離相滅相。
究竟至於一切種智。其有衆生聞如来法。
若持読誦如説修行。所得功徳不自覚知。所以者何。
唯有如来。知此衆生種相体性。念何事。思何事。
修何事。云何念。云何思。云何修。
以何法念。以何法思。以何法修。以何法得何法。
衆生住於種種之地。唯有如来。
如実見之明了無礙。如彼卉木叢林諸薬草等。
而不自知上中下性。如来知是一相一味之法。
所謂解脱相離相滅相。究竟涅槃常寂滅相。
終帰於空。仏知是已。
観衆生心欲而将護之。是故不即為説一切種智。汝等迦葉。
甚為希有。能知如来随宜説法。能信能受。
所以者何。諸仏世尊随宜説法難解難知。
爾時世尊。欲重宣此義。而説偈言
　破有法王　出現世間　随衆生欲
　種種説法　如来尊重　智慧深遠
　久黙斯要　不務速説　有智若聞
　則能信解　無智疑悔　則為永失
　是故迦葉　随力為説　以種種縁
　令得正見　迦葉当知　譬如大雲
　起於世間　遍覆一切　慧雲含潤
　電光晃曜　雷声遠震　令衆悦予
　日光掩蔽　地上清涼　靉靆垂布
　如可承攬　其雨普等　四方倶下
　流〓無量　率土充洽　山川険谷
　幽邃所生　卉木薬草　大小諸樹
　百穀苗稼　甘蔗蒲萄　雨之所潤
　無不豊足　乾地普洽　薬木並茂
　其雲所出　一味之水　草木叢林
　随分受潤　一切諸樹　上中下等
　称其大小　各得生長　根茎枝葉
　華果光色　一雨所及　皆得鮮沢
　如其体相　性分大小　所潤是一
　而各滋茂　仏亦如是　出現於世
　譬如大雲　普覆一切　既出于世
　為諸衆生　分別演説　諸法之実
　大聖世尊　於諸天人　一切衆中
　而宣是言　我為如来　両足之尊
　出于世間　猶如大雲　充潤一切
　枯槁衆生　皆令離苦　得安穏楽
　世間之楽　及涅槃楽　諸天人衆
　一心善聴　皆応到此　覲無上尊
　我為世尊　無能及者　安穏衆生
　故現於世　為大衆説　甘露浄法
　其法一味　解脱涅槃　以一妙音
　演暢斯義　常為大乗　而作因縁
　我観一切　普皆平等　無有彼此
　愛憎之心　我無貪著　亦無限礙
　恒為一切　平等説法　如為一人
　衆多亦然　常演説法　曾無他事
　去来坐立　終不疲厭　充足世間
　如雨普潤　貴賤上下　持戒毀戒
　威儀具足　及不具足　正見邪見
　利根鈍根　等雨法雨　而無懈倦
　一切衆生　聞我法者　随力所受
　住於諸地　或処人天　転輪聖王
　釈梵諸王　是小薬草　知無漏法
　能得涅槃　起六神通　及得三明
　独処山林　常行禅定　得縁覚証
　是中薬草　求世尊処　我当作仏
　行精進定　是上薬草　又諸仏子
　専心仏道　常行慈悲　自知作仏
　決定無疑　是名小樹　安住神通
　転不退輪　度無量億　百千衆生
　如是菩薩　名為大樹　仏平等説
　如一味雨　随衆生性　所受不同
　如彼草木　所稟各異　仏以此喩
　方便開示　種種言辞　演説一法
　於仏智慧　如海一滴　我雨法雨
　充満世間　一味之法　随力修行
　如彼叢林　薬草諸樹　随其大小
　漸増茂好　諸仏之法　常以一味
　令諸世間　普得具足　漸次修行
　皆得道果　声聞縁覚　処於山林
　住最後身　聞法得果　是名薬草
　各得増長　若諸菩薩　智慧堅固
　了達三界　求最上乗　是名小樹
　而得増長　復有住禅　得神通力
　聞諸法空　心大歓喜　放無数光
　度諸衆生　是名大樹　而得増長
　如是迦葉　仏所説法　譬如大雲
　以一味雨　潤於人華　各得成実
　迦葉当知　以諸因縁　種種譬喩
　開示仏道　是我方便　諸仏亦然
　今為汝等　説最実事　諸声聞衆
　皆非滅度　汝等所行　是菩薩道
　漸漸修学　悉当成仏

妙法蓮華経授記品第六

爾時世尊説是偈已。告諸大衆唱如是言。
我此弟子摩訶迦葉。
於未来世当得奉覲三百万億諸仏世尊。供養恭敬尊重讃歎。
広宣諸仏無量大法。於最後身得成為仏。

名曰光明如来応供正遍知明行足善逝世間解無上士調御丈夫天人師仏世尊。
国名光徳。劫名大荘厳。仏寿十二小劫。
正法住世二十小劫。像法亦住二十小劫。
国界厳飾無諸穢悪瓦礫荊棘便利不浄。其土平正。
無有高下坑坎堆阜。瑠璃為地宝樹行列。
黄金為縄以界道側。散諸宝華周遍清浄。
其国菩薩無量千億。諸声聞衆亦復無数。
無有魔事。雖有魔及魔民。皆護仏法。
爾時世尊欲重宣此義。而説偈言
　告諸比丘　我以仏眼　見是迦葉
　於未来世　過無数劫　当得作仏
　而於来世　供養奉覲　三百万億
　諸仏世尊　為仏智慧　浄修梵行
　供養最上　二足尊已　修習一切
　無上之慧　於最後身　得成為仏
　其土清浄　瑠璃為地　多諸宝樹
　行列道側　金縄界道　見者歓喜
　常出好香　散衆名華　種種奇妙
　以為荘厳　其地平正　無有丘坑
　諸菩薩衆　不可称計　其心調柔
　逮大神通　奉持諸仏　大乗経典
　諸声聞衆　無漏後身　法王之子
　亦不可計　乃以天眼　不能数知
　其仏当寿　十二小劫　正法住世
　二十小劫　像法亦住　二十小劫
　光明世尊　其事如是
爾時大目〓連。須菩提。摩訶迦旃延等。
皆悉悚慄。一心合掌。瞻仰世尊。目不暫捨。
即共同声。而説偈言
　大雄猛世尊　諸釈之法王
　哀愍我等故　而賜仏音声
　若知我深心　見為授記者
　如以甘露灑　除熱得清涼
　如従飢国来　忽遇大王膳
　心猶懐疑懼　未敢即便食
　若復得王教　然後乃敢食
　我等亦如是　毎惟小乗過
　不知当云何　得仏無上慧
　雖聞仏音声　言我等作仏
　心尚懐憂懼　如未敢便食
　若蒙仏授記　爾乃快安楽
　大雄猛世尊　常欲安世間
　願賜我等記　如飢須教食
爾時世尊。知諸大弟子心之所念。
告諸比丘。是須菩提。於当来世。
奉覲三百万億那由他仏。供養恭敬尊重讃歎。
常修梵行具菩薩道。於最後身得成為仏。

号曰名相如来応供正遍知明行足善逝世間解無上士調御丈夫天人師仏世尊。劫名有宝。
国名宝生。其土平正。頗梨為地宝樹荘厳。
無諸丘坑沙礫荊棘便利之穢。
宝華覆地周遍清浄。其土人民皆処宝台珍妙楼閣。
声聞弟子無量無辺。算数譬喩所不能知。
諸菩薩衆無数千万億那由他。仏寿十二小劫。
正法住世二十小劫。像法亦住二十小劫。
其仏常処虚空為衆説法。度脱無量菩薩及声聞衆。
爾時世尊欲重宣此義。而説偈言
　諸比丘衆　今告汝等　皆当一心
　聴我所説　我大弟子　須菩提者
　当得作仏　号曰名相　当供無数
　万億諸仏　随仏所行　漸具大道
　最後身得　三十二相　端正〓妙
　猶如宝山　其仏国土　厳浄第一
　衆生見者　無不愛楽　仏於其中
　度無量衆　其仏法中　多諸菩薩
　皆悉利根　転不退輪　彼国常以
　菩薩荘厳　諸声聞衆　不可称数
　皆得三明　具六神通　住八解脱
　有大威徳　其仏説法　現於無量
　神通変化　不可思議　諸天人民
　数如恒沙　皆共合掌　聴受仏語
　其仏当寿　十二小劫　正法住世
　二十小劫　像法亦住　二十小劫
爾時世尊復告諸比丘衆。我今語汝。
是大迦旃延。於当来世。
以諸供具供養奉事八千億仏恭敬尊重。諸仏滅後。
各起塔廟高千由旬。縦広正等五百由旬。

皆以金銀瑠璃車〓馬瑙真珠〓瑰七宝合成衆華瓔珞塗香抹香焼香繒蓋幢幡。供養塔廟。
過是已後。当復供養二万億仏。亦復如是。
供養是諸仏已。具菩薩道当得作仏。

号曰閻浮那提金光如来応供正遍知明行足善逝世間解無上士調御丈夫天人師仏世尊。
其土平正。頗梨為地宝樹荘厳。
黄金為縄以界道側。妙華覆地周遍清浄。見者歓喜。
無四悪道地獄餓鬼畜生阿修羅道。
多有天人諸声聞衆。及諸菩薩無量万億。荘厳其国。
仏寿十二小劫。正法住世二十小劫。
像法亦住二十小劫。爾時世尊欲重宣此義。
而説偈言
　諸比丘衆　皆一心聴　如我所説
　真実無異　是迦旃延　当以種種
　妙好供具　供養諸仏　諸仏滅後
　起七宝塔　亦以華香　供養舎利
　其最後身　得仏智慧　成等正覚
　国土清浄　度脱無量　万億衆生
　皆為十方　之所供養　仏之光明
　無能勝者　其仏号曰　閻浮金光
　菩薩声聞　断一切有　無量無数
　荘厳其国
爾時世尊復告大衆。我今語汝。
是大目〓連。当以種種供具供養八千諸仏。
恭敬尊重。諸仏滅後。各起塔廟高千由旬。
縦広正等五百由旬。

以金銀瑠璃車〓馬瑙真珠〓瑰七宝合成衆華瓔珞塗香抹香焼香繒蓋幢幡。以用供養。過是已後。
当復供養二百万億諸仏。亦復如是。当得成仏。


号曰多摩羅跋栴檀香如来応供正遍知明行足善逝世間解無上士調御丈夫天人師仏世尊。劫名喜満。国名意楽。其土平正。
頗梨為地宝樹荘厳。散真珠華周遍清浄。
見者歓喜。多諸天人菩薩声聞其数無量。
仏寿二十四小劫。正法住世四十小劫。
像法亦住四十小劫。爾時世尊。欲重宣此義。
而説偈言
　我此弟子　大目〓連　捨是身已
　得見八千　二百万億　諸仏世尊
　為仏道故　供養恭敬　於諸仏所
　常修梵行　於無量劫　奉持仏法
　諸仏滅後　起七宝塔　長表金刹
　華香伎楽　而以供養　諸仏塔廟
　漸漸具足　菩薩道已　於意楽国
　而得作仏　号多摩羅　栴檀之香
　其仏寿命　二十四劫　常為天人
　演説仏道　声聞無量　如恒河沙
　三明六通　有大威徳　菩薩無数
　志固精進　於仏智慧　皆不退転
　仏滅度後　正法当住　四十小劫
　像法亦爾　我諸弟子　威徳具足
　其数五百　皆当授記　於未来世
　咸得成仏　我及汝等　宿世因縁
　吾今当説　汝等善聴

妙法蓮華経化城喩品第七

仏告諸比丘。
乃往過去無量無辺不可思議阿僧祇劫。爾時有仏。

名大通智勝如来応供正遍知明行足善逝世間解無上士調御丈夫天人師仏世尊。其国名好成。
劫名大相。諸比丘。彼仏滅度已来甚大久遠。
譬如三千大千世界所有地種。仮使有人磨以為墨。
過於東方千国土乃下一点。大如微塵。
又過千国土復下一点。如是展転尽地種墨。
於汝等意云何。是諸国土。
若算師若算師弟子。能得辺際知其数不。不也世尊。諸比丘。
是人所経国土。若点不点。
尽抹為塵一塵一劫。彼仏滅度已来復過是数。
無量無辺百千万億阿僧祇劫。我以如来知見力故。
観彼久遠猶如今日。爾時世尊欲重宣此義。
而説偈言
　我念過去世　無量無辺劫
　有仏両足尊　名大通智勝
　如人以力磨　三千大千土
　尽此諸地種　皆悉以為墨
　過於千国土　乃下一塵点
　如是展転点　尽此諸塵墨
　如是諸国土　点与不点等
　復尽抹為塵　一塵為一劫
　此諸微塵数　其劫復過是
　彼仏滅度来　如是無量劫
　如来無礙智　知彼仏滅度
　及声聞菩薩　如見今滅度
　諸比丘当知　仏智浄微妙
　無漏無所礙　通達無量劫
仏告諸比丘。大通智勝仏。
寿五百四十万億那由他劫。其仏本坐道場破魔軍已。
垂得阿耨多羅三藐三菩提。而諸仏法不現在前。
如是一小劫乃至十小劫。
結跏趺坐身心不動。而諸仏法猶不在前。爾時〓利諸天。
先為彼仏於菩提樹下。敷師子座。高一由旬。
仏於此座。当得阿耨多羅三藐三菩提。
適坐此座。時諸梵天王。雨衆天華面百由旬。
香風時来吹去萎華更雨新者。
如是不絶満十小劫供養於仏。乃至滅度常雨此華。
四王諸天。為供養仏常撃天鼓。
其余諸天作天伎楽満十小劫。至于滅度亦復如是。
諸比丘。大通智勝仏。過十小劫。
諸仏之法乃現在前。成阿耨多羅三藐三菩提。
其仏未出家時。有十六子。其第一者。名曰智積。
諸子各有種種珍異玩好之具。
聞父得成阿耨多羅三藐三菩提。皆捨所珍往詣仏所。
諸母涕泣而随送之。其祖転輪聖王。
与一百大臣及余百千万億人民。
皆共囲繞随至道場。咸欲親近大通智勝如来。
供養恭敬尊重讃歎。到已頭面礼足繞仏畢已。
一心合掌瞻仰世尊。以偈頌曰
　大威徳世尊　為度衆生故
　於無量億歳　爾乃得成仏
　諸願已具足　善哉吉無上
　世尊甚希有　一坐十小劫
　身体及手足　静然安不動
　其心常憺怕　未曾有散乱
　究竟永寂滅　安住無漏法
　今者見世尊　安穏成仏道
　我等得善利　称慶大歓喜
　衆生常苦悩　盲冥無導師
　不識苦尽道　不知求解脱
　長夜増悪趣　減損諸天衆
　従冥入於冥　永不聞仏名
　今仏得最上　安穏無漏法
　我等及天人　為得最大利
　是故咸稽首　帰命無上尊
爾時十六王子偈讃仏已。
勧請世尊転於法輪。咸作是言。
世尊説法多所安穏憐愍饒益諸天人民。重説偈言
　世雄無等倫　百福自荘厳
　得無上智慧　願為世間説
　度脱於我等　及諸衆生類
　為分別顕示　令得是智慧
　若我等得仏　衆生亦復然
　世尊知衆生　深心之所念
　亦知所行道　又知智慧力
　欲楽及修福　宿命所行業
　世尊悉知已　当転無上輪
仏告諸比丘。大通智勝仏。
得阿耨多羅三藐三菩提時。
十方各五百万億諸仏世界六種震動。其国中間幽冥之処。
日月威光所不能照。而皆大明。其中衆生各得相見。
咸作是言。此中云何忽生衆生。
又其国界諸天宮殿。乃至梵宮六種震動。大光普照遍満世界。
勝諸天光。爾時東方五百万億諸国土中。
梵天宮殿光明照曜倍於常明。
諸梵天王各作是念。今者宮殿光明。昔所未有。
以何因縁而現此相。是時諸梵天王。
即各相詣共議此事。而彼衆中。有一大梵天王。
名救一切。為諸梵衆。而説偈言
　我等諸宮殿　光明昔未有
　此是何因縁　宜各共求之
　為大徳天生　為仏出世間
　而此大光明　遍照於十方
爾時五百万億国土諸梵天王。与宮殿倶。
各以衣〓盛諸天華。共詣西方推尋是相。

見大通智勝如来処于道場菩提樹下坐師子座。
諸天竜王乾闥婆緊那羅摩〓羅伽人非人等恭敬囲繞。
及見十六王子請仏転法輪。即時諸梵天王。頭面礼仏繞百千匝。
即以天華而散仏上。其所散華如須弥山。
并以供養仏菩提樹。其菩提樹高十由旬。
華供養已。各以宮殿奉上彼仏。而作是言。
唯見哀愍饒益我等。所献宮殿願垂納処。
時諸梵天王。即於仏前一心同声。以偈頌曰
　世尊甚希有　難可得値遇
　具無量功徳　能救護一切
　天人之大師　哀愍於世間
　十方諸衆生　普皆蒙饒益
　我等所従来　五百万億国
　捨深禅定楽　為供養仏故
　我等先世福　宮殿甚厳飾
　今以奉世尊　唯願哀納受
爾時諸梵天王。偈讃仏已。各作是言。
唯願世尊。転於法輪。度脱衆生開涅槃道。
時諸梵天王。一心同声。而説偈言
　世雄両足尊　唯願演説法
　以大慈悲力　度苦悩衆生
爾時大通智勝如来。黙然許之。又諸比丘。
東南方五百万億国土諸大梵王。各自見宮殿。
光明照曜昔所未有。歓喜踊躍生希有心。
即各相詣共議此事。時彼衆中。
有一大梵天王。名曰大悲。為諸梵衆。而説偈言
　是事何因縁　而現如此相
　我等諸宮殿　光明昔未有
　為大徳天生　為仏出世間
　未曾見此相　当共一心求
　過千万億土　尋光共推之
　多是仏出世　度脱苦衆生
爾時五百万億諸梵天王。与宮殿倶。
各以衣〓盛諸天華共詣西北方推尋是相。
見大通智勝如来処于道場菩提樹下坐師子座。

諸天竜王乾闥婆緊那羅摩〓羅伽人非人等恭敬囲繞。及見十六王子請仏転法輪。
時諸梵天王。頭面礼仏繞百千匝。
即以天華而散仏上。所散之華如須弥山。
并以供養仏菩提樹。華供養已。
各以宮殿奉上彼仏。而作是言。唯見哀愍饒益我等。
所献宮殿願垂納処。爾時諸梵天王。
即於仏前一心同声。以偈頌曰
　聖主天中天　迦陵頻伽声
　哀愍衆生者　我等今敬礼
　世尊甚希有　久遠乃一現
　一百八十劫　空過無有仏
　三悪道充満　諸天衆減少
　今仏出於世　為衆生作眼
　世間所帰趣　救護於一切
　為衆生之父　哀愍饒益者
　我等宿福慶　今得値世尊
爾時諸梵天王偈讃仏已。各作是言。
唯願世尊。哀愍一切。転於法輪度脱衆生。
時諸梵天王。一心同声。而説偈言
　大聖転法輪　顕示諸法相
　度苦悩衆生　令得大歓喜
　衆生聞此法　得道若生天
　諸悪道減少　忍善者増益
爾時大通智勝如来。黙然許之。又諸比丘。
南方五百万億国土諸大梵王。
各自見宮殿。光明照曜昔所未有。
歓喜踊躍生希有心。即各相詣共議此事。
以何因縁我等宮殿有此光曜。而彼衆中。有一大梵天王。
名曰妙法。為諸梵衆。而説偈言
　我等諸宮殿　光明甚威曜
　此非無因縁　是相宜求之
　過於百千劫　未曾見是相
　為大徳天生　為仏出世間
爾時五百万億諸梵天王。与宮殿倶。
各以衣〓盛諸天華。共詣北方推尋是相。

見大通智勝如来処于道場菩提樹下坐師子座。
諸天竜王乾闥婆緊那羅摩〓羅伽人非人等恭敬囲繞。
及見十六王子請仏転法輪時諸梵天王。頭面礼仏繞百千匝。
即以天華而散仏上。所散之華如須弥山。
并以供養仏菩提樹。華供養已。
各以宮殿奉上彼仏。而作是言。唯見哀愍饒益我等。
所献宮殿願垂納処。爾時諸梵天王。
即於仏前一心同声。以偈頌曰
　世尊甚難見　破諸煩悩者
　過百三十劫　今乃得一見
　諸飢渇衆生　以法雨充満
　昔所未曾覩　無量智慧者
　如優曇波羅　今日乃値遇
　我等諸宮殿　蒙光故厳飾
　世尊大慈悲　唯願垂納受
爾時諸梵天王偈讃仏已。各作是言。
唯願世尊。転於法輪。
令一切世間諸天魔梵沙門婆羅門。皆獲安穏而得度脱。時諸梵天王。
一心同声。以偈頌曰
　唯願天人尊　転無上法輪
　撃于大法鼓　而吹大法螺
　普雨大法雨　度無量衆生
　我等咸帰請　当演深遠音
爾時大通智勝如来。黙然許之。
西南方乃至下方亦復如是。
爾時上方五百万億国土諸大梵王。皆悉自覩所止宮殿。
光明威曜昔所未有。歓喜踊躍生希有心。
即各相詣共議此事。以何因縁我等宮殿有斯光明。
而彼衆中有一大梵天王。名曰尸棄。
為諸梵衆。而説偈言
　今以何因縁　我等諸宮殿
　威徳光明曜　厳飾未曾有
　如是之妙相　昔所未聞見
　為大徳天生　為仏出世間
爾時五百万億諸梵天王。与宮殿倶。
各以衣〓盛諸天華。共詣下方推尋是相。
見大通智勝如来処于道場菩提樹下坐師子座。

諸天竜王乾闥婆緊那羅摩〓羅伽人非人等恭敬囲繞。及見十六王子請仏転法輪。
時諸梵天王。頭面礼仏繞百千匝。
即以天華而散仏上。所散之華。如須弥山。
并以供養仏菩提樹。華供養已。各以宮殿奉上彼仏。
而作是言。唯見哀愍饒益我等。
所献宮殿願垂納処。時諸梵天王。
即於仏前一心同声。以偈頌曰
　善哉見諸仏　救世之聖尊
　能於三界獄　勉出諸衆生
　普智天人尊　愍哀群萌類
　能開甘露門　広度於一切
　於昔無量劫　空過無有仏
　世尊未出時　十方常闇瞑
　三悪道増長　阿修羅亦盛
　諸天衆転減　死多堕悪道
　不従仏聞法　常行不善事
　色力及智慧　斯等皆減少
　罪業因縁故　失楽及楽想
　住於邪見法　不識善儀則
　不蒙仏所化　常堕於悪道
　仏為世間眼　久遠時乃出
　哀愍諸衆生　故現於世間
　超出成正覚　我等甚欣慶
　及余一切衆　喜歎未曾有
　我等諸宮殿　蒙光故厳飾
　今以奉世尊　唯垂哀納受
　願以此功徳　普及於一切
　我等与衆生　皆共成仏道
爾時五百万億諸梵天王偈讃仏已。
各白仏言。唯願世尊。転於法輪。多所安穏。
多所度脱。時諸梵天王。而説偈言
　世尊転法輪　撃甘露法鼓
　度苦悩衆生　開示涅槃道
　唯願受我請　以大微妙音
　哀愍而敷演　無量劫習法
爾時大通智勝如来。
受十方諸梵天王及十六王子請。即時三転十二行法輪。
若沙門婆羅門。若天魔梵及余世間。所不能転。
謂是苦。是苦集。是苦滅。是苦滅道。
及広説十二因縁法。無明縁行。行縁識。識縁名色。
名色縁六入。六入縁触。触縁受。受縁愛。
愛縁取。取縁有。有縁生。
生縁老死憂悲苦悩。無明滅則行滅。行滅則識滅。
識滅則名色滅。名色滅則六入滅。六入滅則触滅。
触滅則受滅。受滅則愛滅。愛滅則取滅。
取滅則有滅。有滅則生滅。
生滅則老死憂悲苦悩滅。仏於天人大衆之中説是法時。
六百万億那由他人。以不受一切法故。
而於諸漏心得解脱。
皆得深妙禅定三明六通具八解脱。第二第三第四説法時。
千万億恒河沙那由他等衆生。亦以不受一切法故。
而於諸漏心得解脱。従是已後。諸声聞衆。
無量無辺不可称数。爾時十六王子。
皆以童子出家而為沙弥。諸根通利智慧明了。
已曾供養百千万億諸仏。浄修梵行。
求阿耨多羅三藐三菩提。倶白仏言。世尊。
是諸無量千万億大徳声聞。皆已成就。世尊。
亦当為我等説阿耨多羅三藐三菩提法。
我等聞已皆共修学。世尊。我等志願如来知見。
深心所念仏自証知。
爾時転輪聖王所将衆中八万億人。見十六王子出家。
亦求出家王即聴許。爾時彼仏受沙弥請。過二万劫已。
乃於四衆之中。説是大乗経。
名妙法蓮華教菩薩法仏所護念。説是経已。十六沙弥。
為阿耨多羅三藐三菩提故。
皆共受持諷誦通利説是経時。十六菩薩沙弥皆悉信受。
声聞衆中亦有信解。其余衆生千万億種皆生疑惑。
仏説是経。於八千劫未曾休廃。
説此経已即入静室。住於禅定八万四千劫。
是時十六菩薩沙弥。知仏入室寂然禅定。
各昇法座。亦於八万四千劫。
為四部衆広説分別妙法華経。
一一皆度六百万億那由他恒河沙等衆生示教利喜。
令発阿耨多羅三藐三菩提心。大通智勝仏。過八万四千劫已。
従三昧起。往詣法座安詳而坐。普告大衆。
是十六菩薩沙弥。甚為希有。
諸根通利智慧明了。
已曾供養無量千万億数諸仏於諸仏所常修梵行。
受持仏智開示衆生令入其中。汝等皆当数数親近而供養之。
所以者何。若声聞辟支仏及諸菩薩。
能信是十六菩薩所説経法。受持不毀者。
是人皆当得阿耨多羅三藐三菩提如来之慧。仏告諸比丘。
是十六菩薩常楽説是妙法蓮華経。
一一菩薩所化六百万億那由他恒河沙等衆生。
世世所生与菩薩倶。従其聞法悉皆信解。
以此因縁。
得値四万億諸仏世尊于今不尽。諸比丘。我今語汝。
彼仏弟子十六沙弥。今皆得阿耨多羅三藐三菩提。
於十方国土。現在説法有無量百千万億菩薩声聞。
以為眷属。其二沙弥東方作仏。
一名阿〓在歓喜国。二名須弥頂。東南方二仏。
一名師子音。二名師子相。南方二仏。
一名虚空住。二名常滅。西南方二仏。
一名帝相。二名梵相。西方二仏。一名阿弥陀。
二名度一切世間苦悩。西北方二仏。
一名多摩羅跋栴檀香神通。二名須弥相。
北方二仏。一名雲自在。二名雲自在王。
東北方仏名壊一切世間怖畏。
第十六我釈迦牟尼仏。於娑婆国土。成阿耨多羅三藐三菩提。
諸比丘。我等為沙弥時。
各各教化無量百千万億恒河沙等衆生。
従我聞法為阿耨多羅三藐三菩提。此諸衆生。
于今有住声聞地者。我常教化阿耨多羅三藐三菩提。
是諸人等。応以是法漸入仏道。所以者何。
如来智慧難信難解。
爾時所化無量恒河沙等衆生者。
汝等諸比丘及我滅度後未来世中声聞弟子是也。我滅度後。
復有弟子不聞是経。不知不覚菩薩所行。
自於所得功徳生滅度想。当入涅槃。我於余国作仏。
更有異名。是人雖生滅度之想入於涅槃。
而於彼土求仏智慧。得聞是経。
唯以仏乗而得滅度。更無余乗。
除諸如来方便説法。諸比丘。若如来自知涅槃時到。
衆又清浄信解堅固。了達空法深入禅定。
便集諸菩薩及声聞衆為説是経。
世間無有二乗而得滅度。唯一仏乗得滅度耳。比丘当知。
如来方便深入衆生之性。
知其志楽小法深著五欲。為是等故説於涅槃。
是人若聞則便信受。
譬如五百由旬険難悪道曠絶無人怖畏之処。若有多衆。
欲過此道至珍宝処。有一導師。
聡慧明達善知険道通塞之相。将導衆人欲過此難。所将人衆。
中路懈退白導師言。我等疲極而復怖畏。
不能復進。前路猶遠。今欲退還。導師多諸方便。
而作是念。此等可愍。
云何捨大珍宝而欲退還。作是念已。以方便力。
於険道中過三百由旬。化作一城。告衆人言。
汝等勿怖莫得退還。今此大城。可於中止随意所作。
若入是城快得安穏。
若能前至宝所亦可得去。是時疲極之衆。心大歓喜歎未曾有。
我等今者免斯悪道快得安穏。於是衆人。
前入化城。生已度想生安穏想。爾時導師。
知此人衆既得止息無復疲倦。即滅化城。
語衆人言。汝等去来宝処在近。
向者大城我所化作為止息耳。諸比丘。
如来亦復如是。今為汝等作大導師。
知諸生死煩悩悪道険難長遠応去応度。
若衆生但聞一仏乗者。則不欲見仏不欲親近。
便作是念。仏道長遠久受勤苦。乃可得成仏。
知是心怯弱下劣。
以方便力而於中道為止息故説二涅槃。若衆生住於二地。
如来爾時即便為説。汝等所作未弁。
汝所住地近於仏慧。当観察籌量。所得涅槃。非真実也。
但是如来方便之力。於一仏乗分別説三
。如彼導師為止息故化作大城。
既知息已而告之言宝処在近。此城非実。我化作耳。
爾時世尊欲重宣此義。而説偈言
　大通智勝仏　十劫坐道場
　仏法不現前　不得成仏道
　諸天神竜王　阿修羅衆等
　常雨於天華　以供養彼仏
　諸天撃天鼓　并作衆伎楽
　香風吹萎華　更雨新好者
　過十小劫已　乃得成仏道
　諸天及世人　心皆懐踊躍
　彼仏十六子　皆与其眷属
　千万億囲繞　倶行至仏所
　頭面礼仏足　而請転法輪
　聖師子法雨　充我及一切
　世尊甚難値　久遠時一現
　為覚悟群生　震動於一切
　東方諸世界　五百万億国
　梵宮殿光曜　昔所未曾有
　諸梵見此相　尋来至仏所
　散華以供養　并奉上宮殿
　請仏転法輪　以偈而讃歎
　仏知時未至　受請黙然坐
　三方及四維　上下亦復爾
　散華奉宮殿　請仏転法輪
　世尊甚難値　願以大慈悲
　広開甘露門　転無上法輪
　無量慧世尊　受彼衆人請
　為宣種種法　四諦十二縁
　無明至老死　皆従生縁有
　如是衆過患　汝等応当知
　宣暢是法時　六百万億〓
　得尽諸苦際　皆成阿羅漢
　第二説法時　千万恒沙衆
　於諸法不受　亦得阿羅漢
　従是後得道　其数無有量
　万億劫算数　不能得其辺
　時十六王子　出家作沙弥
　皆共請彼仏　演説大乗法
　我等及営従　皆当成仏道
　願得如世尊　慧眼第一浄
　仏知童子心　宿世之所行
　以無量因縁　種種諸譬喩
　説六波羅蜜　及諸神通事
　分別真実法　菩薩所行道
　説是法華経　如恒河沙偈
　彼仏説経已　静室入禅定
　一心一処坐　八万四千劫
　是諸沙弥等　知仏禅未出
　為無量億衆　説仏無上慧
　各各坐法座　説是大乗経
　於仏宴寂後　宣揚助法化
　一一沙弥等　所度諸衆生
　有六百万億　恒河沙等衆
　彼仏滅度後　是諸聞法者
　在在諸仏土　常与師倶生
　是十六沙弥　具足行仏道
　今現在十方　各得成正覚
　爾時聞法者　各在諸仏所
　其有住声聞　漸教以仏道
　我在十六数　曾亦為汝説
　是故以方便　引汝趣仏慧
　以是本因縁　今説法華経
　令汝入仏道　慎勿懐驚懼
　譬如険悪道　迥絶多毒獣
　又復無水草　人所怖畏処
　無数千万衆　欲過此険道
　其路甚曠遠　経五百由旬
　時有一導師　強識有智慧
　明了心決定　在険済衆難
　衆人皆疲倦　而白導師言
　我等今頓乏　於此欲退還
　導師作是念　此輩甚可愍
　如何欲退還　而失大珍宝
　尋時思方便　当設神通力
　化作大城郭　荘厳諸舎宅
　周匝有園林　渠流及浴池
　重門高楼閣　男女皆充満
　即作是化已　慰衆言勿懼
　汝等入此城　各可随所楽
　諸人既入城　心皆大歓喜
　皆生安穏想　自謂已得度
　導師知息已　集衆而告言
　汝等当前進　此是化城耳
　我見汝疲極　中路欲退還
　故以方便力　権化作此城
　汝今勤精進　当共至宝所
　我亦復如是　為一切導師
　見諸求道者　中路而懈廃
　不能度生死　煩悩諸険道
　故以方便力　為息説涅槃
　言汝等苦滅　所作皆已弁
　既知到涅槃　皆得阿羅漢
　爾乃集大衆　為説真実法
　諸仏方便力　分別説三乗
　唯有一仏乗　息処故説二
　今為汝説実　汝所得非滅
　為仏一切智　当発大精進
　汝証一切智　十力等仏法
　具三十二相　乃是真実滅
　諸仏之導師　為息説涅槃
　既知是息已　引入於仏慧

妙法蓮華経五百弟子受記品第八

爾時富楼那弥多羅尼子。
従仏聞是智慧方便随宜説法。
又聞授諸大弟子阿耨多羅三藐三菩提記。復聞宿世因縁之事。
復聞諸仏有大自在神通之力。得未曾有心浄踊躍。
即従座起到於仏前。頭面礼足却住一面。
瞻仰尊顔目不暫捨。而作是念。
世尊甚奇特。所為希有。随順世間若干種性。
以方便知見而為説法。抜出衆生処処貪著。
我等於仏功徳言不能宣。唯仏世尊。
能知我等深心本願。爾時仏告諸比丘。
汝等見是富楼那弥多羅尼子不。
我常称其於説法人中最為第一。亦常歎其種種功徳。
精勤護持助宣我法。能於四衆示教利喜。
具足解釈仏之正法。而大饒益同梵行者。
自捨如来無能尽其言論之弁。
汝等勿謂富楼那但能護持助宣我法。
亦於過去九十億諸仏所。護持助宣仏之正法。
於彼説法人中亦最第一。又於諸仏所説空法。明了通達。
得四無礙智。常能審諦清浄説法。
無有疑惑。具足菩薩神通之力。
随其寿命常修梵行。彼仏世人。咸皆謂之実是声聞。
而富楼那以斯方便。饒益無量百千衆生。
又化無量阿僧祇人。令立阿耨多羅三藐三菩提。
為浄仏土故。常作仏事教化衆生。
諸比丘。富楼那亦於七仏説法人中而得第一。
今於我所説法人中亦為第一。
於賢劫中当来諸仏説法人中亦復第一。
而皆護持助宣仏法。
亦於未来護持助宣無量無辺諸仏之法。教化饒益無量衆生。
令立阿耨多羅三藐三菩提。為浄仏土故。
常勤精進教化衆生。漸漸具足菩薩之道。
過無量阿僧祇劫。
当於此土得阿耨多羅三藐三菩提。
号曰法明如来応供正遍知明行足善逝世間解無上士調御丈夫天人師仏世尊。
其仏以恒河沙等三千大千世界為一仏土。
七宝為地。地平如掌。無有山陵谿澗溝壑。
七宝台観充満其中。諸天宮殿近処虚空。
人天交接両得相見。無諸悪道亦無女人。
一切衆生皆以化生。無有婬欲得大神通。
身出光明飛行自在。志念堅固精進智慧。
普皆金色三十二相。而自荘厳。
其国衆生常以二食。一者法喜食。二者禅悦食。
有無量阿僧祇千万億那由他諸菩薩衆。
得大神通四無礙智。善能教化衆生之類。其声聞衆。
算数校計所不能知。
皆得具足六通三明及八解脱。其仏国土。
有如是等無量功徳荘厳成就。劫名宝明。国名善浄。
其仏寿命。無量阿僧祇劫。法住甚久。仏滅度後。
起七宝塔遍満其国。爾時世尊欲重宣此義。
而説偈言
　諸比丘諦聴　仏子所行道
　善学方便故　不可得思議
　知衆楽小法　而畏於大智
　是故諸菩薩　作声聞縁覚
　以無数方便　化諸衆生類
　自説是声聞　去仏道甚遠
　度脱無量衆　皆悉得成就
　雖小欲懈怠　漸当令作仏
　内秘菩薩行　外現是声聞
　小欲厭生死　実自浄仏土
　示衆有三毒　又現邪見相
　我弟子如是　方便度衆生
　若我具足説　種種現化事
　衆生聞是者　心則懐疑惑
　今此富楼那　於昔千億仏
　勤修所行道　宣護諸仏法
　為求無上慧　而於諸仏所
　現居弟子上　多聞有智慧
　所説無所畏　能令衆歓喜
　未曾有疲倦　而以助仏事
　已度大神通　具四無礙慧
　知衆根利鈍　常説清浄法
　演暢如是義　教諸千億衆
　令住大乗法　而自浄仏土
　未来亦供養　無量無数仏
　護助宣正法　亦自浄仏土
　常以諸方便　説法無所畏
　度不可計衆　成就一切智
　供養諸如来　護持法宝蔵
　其後得成仏　号名曰法明
　其国名善浄　七宝所合成
　劫名為宝明　菩薩衆甚多
　其数無量億　皆度大神通
　威徳力具足　充満其国土
　声聞亦無数　三明八解脱
　得四無礙智　以是等為僧
　其国諸衆生　婬欲皆已断
　純一変化生　具相荘厳身
　法喜禅悦食　更無余食想
　無有諸女人　亦無諸悪道
　富楼那比丘　功徳悉成満
　当得斯浄土　賢聖衆甚多
　如是無量事　我今但略説
爾時千二百阿羅漢心自在者作是念。
我等歓喜得未曾有。
若世尊各見授記如余大弟子者。不亦快乎。仏知此等心之所念。
告摩訶迦葉。是千二百阿羅漢。
我今当現前次第与授阿耨多羅三藐三菩提記。
於此衆中。我大弟子〓陳如比丘。
当供養六万二千億仏。然後得成為仏。

号曰普明如来応供正遍知明行足善逝世間解無上士調御丈夫天人師仏世尊。其五百阿羅漢。
優楼頻螺迦葉。伽耶迦葉。那提迦葉。
迦留陀夷優陀夷。阿〓楼駄。離婆多。劫賓那。
薄拘羅周陀莎伽陀等。皆当得阿耨多羅三藐三菩提。
尽同一号。名曰普明。爾時世尊。欲重宣此義。
而説偈言
　〓陳如比丘　当見無量仏
　過阿僧祇劫　乃成等正覚
　常放大光明　具足諸神通
　名聞遍十方　一切之所敬
　常説無上道　故号為普明
　其国土清浄　菩薩皆勇猛
　咸昇妙楼閣　遊諸十方国
　以無上供具　奉献於諸仏
　作是供養已　心懐大歓喜
　須臾還本国　有如是神力
　仏寿六万劫　正法住倍寿
　像法復倍是　法滅天人憂
　其五百比丘　次第当作仏
　同号曰普明　転次而授記
　我滅度之後　某甲当作仏
　其所化世間　亦如我今日
　国土之厳浄　及諸神通力
　菩薩声聞衆　正法及像法
　寿命劫多少　皆如上所説
　迦葉汝已知　五百自在者
　余諸声聞衆　亦当復如是
　其不在此会　汝当為宣説
爾時五百阿羅漢。
於仏前得受記已歓喜踊躍。即従座起到於仏前。
頭面礼足悔過自責。世尊。我等常作是念。
自謂已得究竟滅度。今乃知之如無智者。所以者何。
我等応得如来智慧。而便自以小智為足。
世尊。譬如有人至親友家酔酒而臥。
是時親友官事当行。
以無価宝珠繋其衣裏与之而去。其人酔臥都不覚知。
起已遊行到於他国。為衣食故。勤力求索甚大艱難。
若少有所得便以為足。於後親友会遇見之。
而作是言。咄哉丈夫。何為衣食乃至如是。
我昔欲令汝得安楽五欲自恣。
於某年日月。以無価宝珠繋汝衣裏。今故現在。
而汝不知。勤苦憂悩以求自活。甚為痴也。
汝今可以此宝貿易所須。
常可如意無所乏短。仏亦如是。為菩薩時教化我等。
令発一切智心。而尋廃忘不知不覚。
既得阿羅漢道。自謂滅度。資生艱難得少為足。
一切智願猶在不失。今者世尊覚悟我等。
作如是言。諸比丘。汝等所得非究竟滅。
我久令汝等種仏善根。以方便故示涅槃相。
而汝謂為実得滅度。世尊。我今乃知実是菩薩。
得授阿耨多羅三藐三菩提記。
以是因縁甚大歓喜得未曾有。爾時阿若〓陳如等。
欲重宣此義。而説偈言
　我等聞無上　安穏授記声
　歓喜未曾有　礼無量智仏
　今於世尊前　自悔諸過咎
　於無量仏宝　得少涅槃分
　如無智愚人　便自以為足
　譬如貧窮人　往至親友家
　其家甚大富　具設諸〓膳
　以無価宝珠　繋著内衣裏
　黙与而捨去　時臥不覚知
　是人既已起　遊行詣他国
　求衣食自済　資生甚艱難
　得少便為足　更不願好者
　不覚内衣裏　有無価宝珠
　与珠之親友　後見此貧人
　苦切責之已　示以所繋珠
　貧人見此珠　其心大歓喜
　富有諸財物　五欲而自恣
　我等亦如是　世尊於長夜
　常愍見教化　令種無上願
　我等無智故　不覚亦不知
　得少涅槃分　自足不求余
　今仏覚悟我　言非実滅度
　得仏無上慧　爾乃為真滅
　我今従仏聞　授記荘厳事
　及転次受決　身心遍歓喜

妙法蓮華経授学無学人記品第九

爾時阿難。羅〓羅。而作是念。
我等毎自思惟。設得授記不亦快乎。
即従座起到於仏前頭面礼足。倶白仏言。世尊。
我等於此亦応有分。唯有如来我等所帰。
又我等為一切世間天人阿修羅所見知識。
阿難常為侍者護持法蔵。羅〓羅是仏之子。
若仏見授阿耨多羅三藐三菩提記者。
我願既満衆望亦足。爾時学無学声聞弟子二千人。
皆従座起偏袒右肩到於仏前。
一心合掌瞻仰世尊。如阿難羅〓羅所願。住立一面。
爾時仏告阿難。汝於来世当得作仏。

号山海慧自在通王如来応供正遍知明行足善逝世間解無上士調御丈夫天人師仏世尊。
当供養六十二億諸仏護持法蔵。
然後得阿耨多羅三藐三菩提。
教化二十千万億恒河沙諸菩薩等。令成阿耨多羅三藐三菩提。
国名常立勝幡。其土清浄瑠璃為地。
劫名妙音遍満。其仏寿命。
無量千万億阿僧祇劫。若人於千万億無量阿僧祇劫中。
算数校計不能得知。正法住世倍於寿命。
像法住世復倍正法。阿難。是山海慧自在通王仏。
為十方無量千万億恒河沙等諸仏如来。
所共讃歎称其功徳。爾時世尊。欲重宣此義。
而説偈言
　我今僧中説　阿難持法者
　当供養諸仏　然後成正覚
　号曰山海慧　自在通王仏
　其国土清浄　名常立勝幡
　教化諸菩薩　其数如恒沙
　仏有大威徳　名聞満十方
　寿命無有量　以愍衆生故
　正法倍寿命　像法復倍是
　如恒河沙等　無数諸衆生
　於此仏法中　種仏道因縁
爾時会中新発意菩薩八千人。咸作是念。
我等尚不聞諸大菩薩得如是記。有何因縁。
而諸声聞得如是決。爾時世尊。
知諸菩薩心之所念。而告之曰。諸善男子。
我与阿難等。於空王仏所。
同時発阿耨多羅三藐三菩提心。阿難常楽多聞。我常勤精進。
是故我已得成阿耨多羅三藐三菩提。
而阿難護持我法。亦護将来諸仏法蔵。
教化成就諸菩薩衆。其本願如是。故獲斯記。
阿難面於仏前。自聞授記及国土荘厳。所願具足。
心大歓喜得未曾有。
即時憶念過去無量千万億諸仏法蔵。通達無礙如今所聞。
亦識本願。爾時阿難。而説偈言
　世尊甚希有　令我念過去
　無量諸仏法　如今日所聞
　我今無復疑　安住於仏道
　方便為侍者　護持諸仏法
爾時仏告羅〓羅。汝於来世当得作仏。

号蹈七宝華如来応供正遍知明行足善逝世間解無上士調御丈夫天人師仏世尊。
当供養十世界微塵等数諸仏如来。
常為諸仏而作長子。猶如今也。是蹈七宝華仏。
国土荘厳。寿命劫数。所化弟子。正法像法。
亦如山海慧自在通王如来無異。
亦為此仏而作長子。
過是已後当得阿耨多羅三藐三菩提。爾時世尊。欲重宣此義。而説偈言
　我為太子時　羅〓為長子
　我今成仏道　受法為法子
　於未来世中　見無量億仏
　皆為其長子　一心求仏道
　羅〓羅密行　唯我能知之
　現為我長子　以示諸衆生
　無量億千万　功徳不可数
　安住於仏法　以求無上道
爾時世尊。
見学無学二千人其意柔軟寂然清浄一心観仏。仏告阿難。
汝見是学無学二千人不。唯然已見。阿難。是諸人等。
当供養五十世界微塵数諸仏如来。
恭敬尊重護持法蔵。末後同時。於十方国各得成仏。
皆同一号。

名曰宝相如来応供正遍知明行足善逝世間解無上士調御丈夫天人師仏世尊。寿命一劫。国土荘厳。声聞菩薩。
正法像法。皆悉同等。爾時世尊。欲重宣此義。
而説偈言
　是二千声聞　今於我前住
　悉皆与授記　未来当成仏
　所供養諸仏　如上説塵数
　護持其法蔵　後当成正覚
　各於十方国　悉同一名号
　倶時坐道場　以証無上慧
　皆名為宝相　国土及弟子
　正法与像法　悉等無有異
　咸以諸神通　度十方衆生
　名聞普周遍　漸入於涅槃
爾時学無学二千人。聞仏授記歓喜踊躍。
而説偈言
　世尊慧灯明　我聞授記音
　心歓喜充満　如甘露見灌

妙法蓮華経法師品第十

爾時世尊。因薬王菩薩。告八万大士。薬王。

汝見是大衆中無量諸天竜王夜叉乾闥婆阿修羅迦楼羅緊那羅摩〓羅伽人与非人。
及比丘比丘尼。優婆塞優婆夷。求声聞者。
求辟支仏者。求仏道者。
如是等類咸於仏前。聞妙法華経一偈一句。
乃至一念随喜者。我皆与授記。
当得阿耨多羅三藐三菩提。仏告薬王。又如来滅度之後。
若有人聞妙法華経乃至一偈一句一念随喜者。
我亦与授阿耨多羅三藐三菩提記。若復有人。
受持読誦解説書写妙法華経乃至一偈。
於此経巻敬視如仏。
種種供養華香瓔珞抹香塗香焼香繒蓋幢幡衣服妓楽。
乃至合掌恭敬。薬王当知。是諸人等。
已曾供養十万億仏。於諸仏所成就大願。
愍衆生故生此人間。薬王。
若有人問何等衆生於未来世当得作仏。
応示是諸人等於未来世必得作仏。何以故。若善男子善女人。
於法華経乃至一句。受持読誦解説書写。
種種供養経巻。
華香瓔珞抹香塗香焼香繒蓋幢幡衣服妓楽。合掌恭敬。
是人一切世間所応瞻奉。応以如来供養而供養之。
当知此人是大菩薩。成就阿耨多羅三藐三菩提。
哀愍衆生願生此間。広演分別妙法華経。
何況尽能受持種種供養者。薬王当知。
是人自捨清浄業報。於我滅度後。愍衆生故。
生於悪世広演此経。若是善男子善女人。
我滅度後。能窃為一人説法華経乃至一句。
当知是人。則如来使如来所遣行如来事。
何況於大衆中広為人説。薬王。
若有悪人以不善心。於一劫中現於仏前。
常毀罵仏其罪尚軽。若人以一悪言。
毀〓在家出家読誦法華経者。其罪甚重。薬王。
其有読誦法華経者。当知是人。以仏荘厳而自荘厳。
則為如来肩所荷担。其所至方応随向礼。
一心合掌恭敬供養尊重讃歎。
華香瓔珞抹香塗香焼香繒蓋幢幡衣服肴膳。作諸妓楽。
人中上供而供養之。応持天宝而以散之。
天上宝聚応以奉献。所以者何。
是人歓喜説法。須臾聞之。
即得究竟阿耨多羅三藐三菩提故。爾時世尊。欲重宣此義。
而説偈言
　若欲住仏道　成就自然智
　常当勤供養　受持法華者
　其有欲疾得　一切種智慧
　当受持是経　并供養持者
　若有能受持　妙法華経者
　当知仏所使　愍念諸衆生
　諸有能受持　妙法華経者
　捨於清浄土　愍衆故生此
　当知如是人　自在所欲生
　能於此悪世　広説無上法
　応以天華香　及天宝衣服
　天上妙宝聚　供養説法者
　吾滅後悪世　能持是経者
　当合掌礼敬　如供養世尊
　上饌衆甘美　及種種衣服
　供養是仏子　冀得須臾聞
　若能於後世　受持是経者
　我遣在人中　行於如来事
　若於一劫中　常懐不善心
　作色而罵仏　獲無量重罪
　其有読誦持　是法華経者
　須臾加悪言　其罪復過彼
　有人求仏道　而於一劫中
　合掌在我前　以無数偈讃
　由是讃仏故　得無量功徳
　歎美持経者　其福復過彼
　於八十億劫　以最妙色声
　及与香味触　供養持経者
　如是供養已　若得須臾聞
　則応自欣慶　我今獲大利
　薬王今告汝　我所説諸経
　而於此経中　法華最第一
爾時仏復告薬王菩薩摩訶薩。
我所説経典無量千万億。已説今説当説。而於其中。
此法華経最為難信難解。薬王。
此経是諸仏秘要之蔵。不可分布妄授与人。
諸仏世尊之所守護。従昔已来未曾顕説。而此経者。
如来現在猶多怨嫉。況滅度後。薬王当知。
如来滅後。其能書持読誦供養為他人説者。
如来則為以衣覆之。
又為他方現在諸仏之所護念。
是人有大信力及志願力諸善根力。当知是人与如来共宿。
則為如来手摩其頭。薬王。在在処処。若説若読若誦若書。
若経巻所住処。
皆応起七宝塔極令高広厳飾。不須復安舎利。所以者何。
此中已有如来全身。
此塔応以一切華香瓔珞繒蓋幢幡妓楽歌頌。供養恭敬尊重讃歎。
若有人得見此塔礼拝供養。
当知是等皆近阿耨多羅三藐三菩提。薬王。
多有人在家出家行菩薩道。
若不能得見聞読誦書持供養是法華経者。当知是人未善行菩薩道。
若有得聞是経典者。乃能善行菩薩之道。
其有衆生求仏道者。若見若聞是法華経。
聞已信解受持者。
当知是人得近阿耨多羅三藐三菩提。薬王。譬如有人渇乏須水。
於彼高原穿鑿求之。猶見乾土知水尚遠。
施功不已転見湿土遂漸至泥。
其心決定知水必近。菩薩亦復如是。
若未聞未解未能修習是法華経者。
当知是人去阿耨多羅三藐三菩提尚遠。若得聞解思惟修習。
必知得近阿耨多羅三藐三菩提。所以者何。
一切菩薩阿耨多羅三藐三菩提皆属此経。
此経開方便門示真実相。
是法華経蔵深固幽遠。無人能到。今仏教化成就菩薩。
而為開示。薬王。若有菩薩。聞是法華経驚疑怖畏。
当知是為新発意菩薩。若声聞人。
聞是経驚疑怖畏。当知是為増上慢者。薬王。
若有善男子善女人。如来滅後。
欲為四衆説是法華経者。云何応説。是善男子善女人。
入如来室。著如来衣。坐如来座。
爾乃応為四衆広説斯経。如来室者。
一切衆生中大慈悲心是。如来衣者。柔和忍辱心是。
如来座者。一切法空是。安住是中。
然後以不懈怠心。為諸菩薩及四衆広説是法華経。薬王。
我於余国遣化人為其集聴法衆。
亦遣化比丘比丘尼優婆塞優婆夷聴其説法。
是諸化人。聞法信受随順不逆。
若説法者在空閑処。
我時広遣天竜鬼神乾闥婆阿修羅等聴其説法。我雖在異国。
時時令説法者得見我身。若於此経忘失句逗。
我還為説令得具足。爾時世尊。欲重宣此義。
而説偈言
　欲捨諸懈怠　応当聴此経
　是経難得聞　信受者亦難
　如人渇須水　穿鑿於高原
　猶見乾燥土　知去水尚遠
　漸見湿土泥　決定知近水
　薬王汝当知　如是諸人等
　不聞法華経　去仏智甚遠
　若聞是深経　決了声聞法
　是諸経之王　聞已諦思惟
　当知此人等　近於仏智慧
　若人説此経　応入如来室
　著於如来衣　而坐如来座
　処衆無所畏　広為分別説
　大慈悲為室　柔和忍辱衣
　諸法空為座　処此為説法
　若説此経時　有人悪口罵
　加刀杖瓦石　念仏故応忍
　我千万億土　現浄堅固身
　於無量億劫　為衆生説法
　若我滅度後　能説此経者
　我遣化四衆　比丘比丘尼
　及清信士女　供養於法師
　引導諸衆生　集之令聴法
　若人欲加悪　刀杖及瓦石
　則遣変化人　為之作衛護
　若説法之人　独在空閑処
　寂寞無人声　読誦此経典
　我爾時為現　清浄光明身
　若忘失章句　為説令通利
　若人具是徳　或為四衆説
　空処読誦経　皆得見我身
　若人在空閑　我遣天竜王
　夜叉鬼神等　為作聴法衆
　是人楽説法　分別無〓礙
　諸仏護念故　能令大衆喜
　若親近法師　速得菩薩道
　随順是師学　得見恒沙仏

妙法蓮華経見宝塔品第十一

爾時仏前有七宝塔。高五百由旬。
縦広二百五十由旬。従地涌出住在空中。
種種宝物而荘校之。五千欄楯龕室千万。
無数幢幡以為厳飾。垂宝瓔珞。宝鈴万億而懸其上。
四面皆出多摩羅跋栴檀之香。充遍世界。
其諸幡蓋。
以金銀瑠璃〓〓碼碯真珠〓瑰七宝合成。高至四天王宮。三十三天。
雨天曼陀羅華供養宝塔。

余諸天竜夜叉乾闥婆阿修羅迦楼羅緊那羅摩〓羅伽人非人等千万億衆。以一切華香瓔珞幡蓋妓楽。
供養宝塔恭敬尊重讃歎。
爾時宝塔中出大音声歎言。善哉善哉。釈迦牟尼世尊。

能以平等大慧教菩薩法仏所護念妙法華経為大衆説。如是如是。釈迦牟尼世尊。如所説者。
皆是真実。爾時四衆見大宝塔住在空中。
又聞塔中所出音声。皆得法喜怪未曾有。
従座而起恭敬合掌却住一面。
爾時有菩薩摩訶薩。名大楽説。
知一切世間天人阿修羅等心之所疑。而白仏言。世尊。
以何因縁有此宝塔従地涌出。又於其中発是音声。
爾時仏告大楽説菩薩。此宝塔中有如来全身。
乃往過去東方無量千万億阿僧祇世界。
国名宝浄。彼中有仏。号曰多宝。
其仏本行菩薩道時。作大誓願。若我成仏。滅度之後。
於十方国土。有説法華経処。我之塔廟。
為聴是経故。涌現其前為作証明。讃言善哉。
彼仏成道已。臨滅度時。
於天人大衆中告諸比丘。我滅度後。欲供養我全身者。
応起一大塔。其仏以神通願力。
十方世界在在処処。若有説法華経者。
彼之宝塔皆涌出其前。全身在於塔中。讃言善哉善哉。
大楽説。今多宝如来塔。聞説法華経故。
従地涌出。讃言善哉善哉。是時大楽説菩薩。
以如来神力故。白仏言。
世尊我等願欲見此仏身。仏告大楽説菩薩摩訶薩。
是多宝仏有深重願。若我宝塔。
為聴法華経故出於諸仏前時。其有欲以我身示四衆者。
彼仏分身諸仏。在於十方世界説法。
尽還集一処。然後我身乃出現耳。大楽説。我分身諸仏。
在於十方世界説法者今応当集。
大楽説白仏言。世尊。
我等亦願欲見世尊分身諸仏礼拝供養。爾時仏放白毫一光。
即見東方五百万億那由他恒河沙等国土諸仏。
彼諸国土。皆以頗黎為地。
宝樹宝衣以為荘厳。無数千万億菩薩。充満其中。
遍張宝幔宝網羅上。彼国諸仏以大妙音而説諸法。
及見無量千万億菩薩。
遍満諸国為衆説法。南西北方四維上下。白毫相光所照之処。
亦復如是。爾時十方諸仏各告衆菩薩言。
善男子。
我今応往娑婆世界釈迦牟尼仏所。并供養多宝如来宝塔。
時娑婆世界即変清浄。瑠璃為地宝樹荘厳。
黄金為縄以界八道。無諸聚落村営城邑。
大海江河山川林藪焼大宝香。曼陀羅華遍布其地。
以宝網幔羅覆其上。懸諸宝鈴。唯留此会衆。
移諸天人置於他土。
是時諸仏各将一大菩薩以為侍者。至娑婆世界。各到宝樹下。
一一宝樹。高五百由旬。枝葉華果次第荘厳。
諸宝樹下皆有師子之座。高五由旬。
亦以大宝而校飾之。
爾時諸仏各於此座結跏趺坐。如是展転遍満三千大千世界。
而於釈迦牟尼仏一方所分之身。猶故未尽。
時釈迦牟尼仏。欲容受所分身諸仏故。
八方各更変二百万億那由他国。皆令清浄。
無有地獄餓鬼畜生及阿修羅。
又移諸天人置於他土所化之国。亦以瑠璃為地。宝樹荘厳。
樹高五百由旬。枝葉華果次第厳飾。
樹下皆有宝師子座。高五由旬。
種種諸宝以為荘校。

亦無大海江河及目真隣陀山摩訶目真隣陀山鉄囲山大鉄囲山須弥山等諸山王。通為一仏国土。宝地平正。
宝交露幔遍覆其上。懸諸幡蓋。焼大宝香。
諸天宝華遍布其地。釈迦牟尼仏。為諸仏当来坐故。
復於八方。各更変二百万億那由他国。
皆令清浄。無有地獄餓鬼畜生及阿修羅。
又移諸天人置於他土。所化之国。
亦以瑠璃為地。宝樹荘厳。樹高五百由旬。
枝葉華果次第荘厳。樹下皆有宝師子座。高五由旬。
亦以大宝而校飾之。

亦無大海江河及目真隣陀山摩訶目真隣陀山鉄囲山大鉄囲山須弥山等諸山王。通為一仏国土。宝地平正。
宝交露幔遍覆其上。懸諸幡蓋。焼大宝香。
諸天宝華遍布其地。
爾時東方釈迦牟尼仏所分之身。
百千万億那由他恒河沙等国土中諸仏。各各説法来集於此。
如是次第十方諸仏。皆悉来集坐於八方。
爾時一一方四百万億那由他国土。諸仏如来遍満其中。
是時諸仏各在宝樹下坐師子座。皆遣侍者。
問訊釈迦牟尼仏。各齎宝華満掬而告之言。
善男子。汝往詣耆闍崛山釈迦牟尼仏所。
如我辞曰。少病少悩気力安楽。
及菩薩声聞衆悉安穏不。以此宝華散仏供養。而作是言。
彼某甲仏。与欲開此宝塔。
諸仏遣使亦復如是。爾時釈迦牟尼仏。
見所分身諸仏悉已来集。各各坐於師子之座。
皆聞諸仏与欲同開宝塔。即従座起住虚空中。
一切四衆起立合掌一心観仏。於是釈迦牟尼仏。
以右指開七宝塔戸。出大音声。
如却関鑰開大城門。即時一切衆会。皆見多宝如来。
於宝塔中坐師子座。全身不散如入禅定。
又聞其言。善哉善哉。釈迦牟尼仏。
快説是法華経。我為聴是経故。而来至此。
爾時四衆等。見過去無量千万億劫滅度仏。
説如是言。歎未曾有。以天宝華聚。
散多宝仏及釈迦牟尼仏上。爾時多宝仏。
於宝塔中分半座。与釈迦牟尼仏。而作是言。
釈迦牟尼仏。可就此座。即時釈迦牟尼仏。
入其塔中坐其半座。結跏趺坐。爾時大衆。
見二如来在七宝塔中師子座上結跏趺坐。
各作是念。仏坐高遠。唯願如来以神通力。
令我等輩倶処虚空。即時釈迦牟尼仏。
以神通力接諸大衆皆在虚空。
以大音声普告四衆。誰能於此娑婆国土広説妙法華経。
今正是時。如来不久当入涅槃。
仏欲以此妙法華経付嘱有在。爾時世尊。欲重宣此義。
而説偈言
　聖主世尊　雖久滅度　在宝塔中
　尚為法来　諸人云何　不勤為法
　此仏滅度　無央数劫　処処聴法
　以難遇故　彼仏本願　我滅度後
　在在所往　常為聴法　又我分身
　無量諸仏　如恒沙等　来欲聴法
　及見滅度　多宝如来　各捨妙土
　及弟子衆　天人竜神　諸供養事
　令法久住　故来至此　為坐諸仏
　以神通力　移無量衆　令国清浄
　諸仏各各　詣宝樹下　如清涼池
　蓮華荘厳　其宝樹下　諸師子座
　仏坐其上　光明厳飾　如夜闇中
　然大炬火　身出妙香　遍十方国
　衆生蒙薫　喜不自勝　譬如大風
　吹小樹枝　以是方便　令法久住
　告諸大衆　我滅度後　誰能護持
　読誦斯経　今於仏前　自説誓言
　其多宝仏　雖久滅度　以大誓願
　而師子吼　多宝如来　及与我身
　所集化仏　当知此意　諸仏子等
　誰能護法　当発大願　令得久住
　其有能護　此経法者　則為供養
　我及多宝　此多宝仏　処於宝塔
　常遊十方　為是経故　亦復供養
　諸来化仏　荘厳光飾　諸世界者
　若説此経　則為見我　多宝如来
　及諸化仏　諸善男子　各諦思惟
　此為難事　宜発大願　諸余経典
　数如恒沙　雖説此等　未足為難
　若接須弥　擲置他方　無数仏土
　亦未為難　若以足指　動大千界
　遠擲他国　亦未為難　若立有頂
　為衆演説　無量余経　亦未為難
　若仏滅後　於悪世中　能説此経
　是則為難　仮使有人　手把虚空
　而以遊行　亦未為難　於我滅後
　若自書持　若使人書　是則為難
　若以大地　置足甲上　昇於梵天
　亦未為難　仏滅度後　於悪世中
　暫読此経　是則為難　仮使劫焼
　担負乾草　入中不焼　亦未為難
　我滅度後　若持此経　為一人説
　是則為難　若持八万　四千法蔵
　十二部経　為人演説　令諸聴者
　得六神通　雖能如是　亦未為難
　於我滅後　聴受此経　問其義趣
　是則為難　若人説法　令千万億
　無量無数　恒沙衆生　得阿羅漢
　具六神通　雖有是益　亦未為難
　於我滅後　若能奉持　如斯経典
　是則為難　我為仏道　於無量土
　従始至今　広説諸経　而於其中
　此経第一　若有能持　則持仏身
　諸善男子　於我滅後　誰能受持
　読誦此経　今於仏前　自説誓言
　此経難持　若暫持者　我即歓喜
　諸仏亦然　如是之人　諸仏所歎
　是則勇猛　是則精進　是名持戒
　行頭陀者　則為疾得　無上仏道
　能於来世　読持此経　是真仏子
　住淳善地　仏滅度後　能解其義
　是諸天人　世間之眼　於恐畏世
　能須臾説　一切天人　皆応供養

妙法蓮華経提婆達多品第十二

爾時仏告諸菩薩及天人四衆吾於過去無量劫中。求法華経無有懈倦。
於多劫中常作国王。発願求於無上菩提。心不退転。
為欲満足六波羅蜜。勤行布施。
心無悋惜象馬七珍国城妻子奴婢僕従。
頭目髄脳身肉手足不惜躯命。時世人民寿命無量。
為於法故。捐捨国位委政太子。
撃鼓宣令四方求法。誰能為我説大乗者。
吾当終身供給走使。時有仙人来白王言。我有大乗。
名妙法蓮華経。若不違我当為宣説。
王聞仙言歓喜踊躍。即随仙人供給所須。
採果汲水拾薪設食。乃至以身而作状座。
身心無倦。于時奉事経於千歳。為於法故。
精勤給侍令無所乏。爾時世尊。欲重宣此義。
而説偈言
　我念過去劫　為求大法故
　雖作世国王　不貪五欲楽
　椎鍾告四方　誰有大法者
　若為我解説　身当為奴僕
　時有阿私仙　来白於大王
　我有微妙法　世間所希有
　若能修行者　吾当為汝説
　時王聞仙言　心生大喜悦
　即便随仙人　供給於所須
　採薪及果〓　随時恭敬与
　情存妙法故　身心無懈倦
　普為諸衆生　勤求於大法
　亦不為己身　及以五欲楽
　故為大国王　勤求獲此法
　遂致得成仏　今故為汝説
仏告諸比丘。爾時王者。則我身是。
時仙人者。今提婆達多是。由提婆達多善知識故。

令我具足六波羅蜜慈悲喜捨三十二相八十種好紫磨金色。十力四無所畏四摂法。
十八不共神通道力。成等正覚広度衆生。
皆因提婆達多善知識故。告諸四衆。
提婆達多。却後過無量劫。当得成仏。

号曰天王如来応供正遍知明行足善逝世間解無上士調御丈夫天人師仏世尊。世界名天道。
時天王仏。住世二十中劫。広為衆生説於妙法。
恒河沙衆生得阿羅漢果。
無量衆生発縁覚心。恒河沙衆生発無上道心。
得無生忍。住不退転。時天王仏般涅槃後。
正法住世二十中劫。全身舎利起七宝塔。高六十由旬。
縦広四十由旬。
諸天人民悉以雑華抹香焼香塗香衣服瓔珞幢幡宝蓋妓楽歌頌。
礼拝供養七宝妙塔。無量衆生得阿羅漢果。
無数衆生。悟辟支仏。
不可思議衆生発菩提心至不退転。仏告諸比丘。未来世中。
若有善男子善女人。聞妙法華経提婆達多品。
浄心信敬不生疑惑者。不堕地獄餓鬼畜生。
生十方仏前。所生之処常聞此経。
若生人天中受勝妙楽。若在仏前蓮華化生。
於時下方多宝世尊所従菩薩。名曰智積。啓多宝仏。
当還本土。釈迦牟尼仏告智積曰。善男子。
且待須臾。此有菩薩。名文殊師利。
可与相見論説妙法可還本土。爾時文殊師利。
坐千葉蓮華大如車輪。倶来菩薩亦坐宝蓮華。
従於大海娑竭羅竜宮自然涌出。
住虚空中詣霊鷲山。従蓮華下至於仏前。
頭面敬礼二世尊足。修敬已畢。
往智積所共相慰問。却坐一面。智積菩薩問文殊師利。
仁往竜宮所化衆生。其数幾何。文殊師利言。
其数無量不可称計。非口所宣非心所測。
且待須臾。自当有証。所言未竟。
無数菩薩坐宝蓮華従海涌出。
詣霊鷲山住在虚空。此諸菩薩皆是文殊師利之所化度。
具菩薩行皆共論説六波羅蜜。
本声聞人在虚空中説声聞行。今皆修行大乗空義。
文殊師利謂智積曰。於海教化其事如此。
爾時智積菩薩。以偈讃曰
　大智徳勇健　化度無量衆
　今此諸大会　及我皆已見
　演暢実相義　開闡一乗法
　広導諸群生　令速成菩提
文殊師利言。
我於海中唯常宣説妙法華経。智積菩薩問文殊師利言。此経甚深微妙。
諸経中宝世所希有。
頗有衆生勤加精進修行此経速得仏不。文殊師利言。
有娑竭羅竜王女。年始八歳。
智慧利根善知衆生諸根行業。得陀羅尼。
諸仏所説甚深秘蔵悉能受持。深入禅定了達諸法。
於刹那頃発菩提心。得不退転弁才無礙。
慈念衆生猶如赤子。功徳具足心念口演。
微妙広大慈悲仁譲。志意和雅能至菩提。智積菩薩言。
我見釈迦如来。於無量劫難行苦行。
積功累徳求菩薩道。未曾止息。観三千大千世界。
乃至無有如芥子許非是菩薩捨身命処。
為衆生故。然後乃得成菩提道。
不信此女於須臾頃便成正覚。言論未訖。
時竜王女忽現於前。頭面礼敬却住一面。以偈讃曰
　深達罪福相　遍照於十方
　微妙浄法身　具相三十二
　以八十種好　用荘厳法身
　天人所戴仰　竜神咸恭敬
　一切衆生類　無不宗奉者
　又聞成菩提　唯仏当証知
　我闡大乗教　度脱苦衆生
爾時舎利弗語竜女言。汝謂不久得無上道。
是事難信。所以者何。女身垢穢非是法器。
云何能得無上菩提。仏道懸曠径無量劫。
勤苦積行具修諸度。然後乃成。
又女人身猶有五障。一者不得作梵天王。二者帝釈。
三者魔王。四者転輪聖王。五者仏身。
云何女身速得成仏。爾時竜女有一宝珠。
価直三千大千世界。持以上仏。仏即受之。
竜女謂智積菩薩尊者舎利弗言。我献宝珠世尊納受。
是事疾不。答言甚疾。女言。
以汝神力観我成仏。復速於此。当時衆会皆見竜女。
忽然之間変成男子。具菩薩行。
即往南方無垢世界。坐宝蓮華成等正覚。
三十二相八十種好。普為十方一切衆生演説妙法。
爾時娑婆世界菩薩声聞天竜八部人与非人。
皆遥見彼竜女成仏。普為時会人天説法。
心大歓喜悉遥敬礼。
無量衆生聞法解悟得不退転。無量衆生得受道記。
無垢世界六反震動。娑婆世界三千衆生住不退地。
三千衆生発菩提心而得受記。智積菩薩及舎利弗。
一切衆会黙然信受

妙法蓮華経勧持品第十三

爾時薬王菩薩摩訶薩。
及大楽説菩薩摩訶薩。与二万菩薩眷属倶。
皆於仏前作是誓言。唯願世尊不以為慮。我等於仏滅後。
当奉持読誦説此経典。後悪世衆生。
善根転少多増上慢。貪利供養増不善根。
遠離解脱雖難可教化。
我等当起大忍力読誦此経。持説書写種種供養不惜身命。
爾時衆中五百阿羅漢得受記者白仏言。世尊。
我等亦自誓願。於異国土広説此経。
復有学無学八千人得受記者。
従座而起合掌向仏。作是誓言。世尊。
我等亦当於他国土広説此経。所以者何。
是娑婆国中人多弊悪。懐増上慢功徳浅薄。
瞋濁諂曲心不実故。爾時仏姨母摩訶波闍波提比丘尼。
与学無学比丘尼六千人倶。従座而起一心合掌。
瞻仰尊顔目不暫捨。於時世尊告〓曇弥。
何故憂色而視如来。
汝心将無謂我不説汝名授阿耨多羅三藐三菩提記耶。
〓曇弥。我先総説一切声聞皆已授記。
今汝欲知記者。
将来之世当於六万八千億諸仏法中為大法師。
及六千学無学比丘尼倶為法師。汝如是漸漸具菩薩道。当得作仏。

号一切衆生喜見如来応供正遍知明行足善逝世間解無上士調御丈夫天人師仏世尊。
〓曇弥。是一切衆生喜見仏。及六千菩薩。
転次授記得阿耨多羅三藐三菩提。
爾時羅〓羅母耶輸陀羅比丘尼作是念。
世尊於授記中独不説我名。仏告耶輸陀羅。
汝於来世百千万億諸仏法中。
修菩薩行為大法師漸具仏道。於善国中当得作仏。

号具足千万光相如来応供正遍知明行足善逝世間解無上士調御丈夫天人師仏世尊。
仏寿無量阿僧祇劫。爾時摩訶波闍波提比丘尼。
及耶輸陀羅比丘尼。并其眷属。
皆大歓喜得未曾有。即於仏前。而説偈言
　世尊導師　安穏天人　我等聞記
　心安具足
諸比丘尼説是偈已白仏言。世尊。
我等亦能於他方国土広宣此経。爾時世尊。
視八十万億那由他諸菩薩摩訶薩。是諸菩薩。
皆是阿惟越致。転不退法輪。得諸陀羅尼。
即従座起至於仏前。一心合掌而作是念。
若世尊告勅我等持説此経者。
当如仏教広宣斯法。復作是念。仏今黙然不見告勅。
我当云何。時諸菩薩敬順仏意。
并欲自満本願。便於仏前作師子吼。而発誓言。世尊。
我等於如来滅後。周旋往返十方世界。

能令衆生書写此経受持読誦解説其義如法修行正憶念。皆是仏之威力。唯願世尊。
在於他方遥見守護。即時諸菩薩倶同発声。
而説偈言
　唯願不為慮　於仏滅度後
　恐怖悪世中　我等当広説
　有諸無智人　悪口罵詈等
　及加刀杖者　我等皆当忍
　悪世中比丘　邪智心諂曲
　未得謂為得　我慢心充満
　或有阿練若　納衣在空閑
　自謂行真道　軽賤人間者
　貪著利養故　与白衣説法
　為世所恭敬　如六通羅漢
　是人懐悪心　常念世俗事
　仮名阿練若　好出我等過
　而作如是言　此諸比丘等
　為貪利養故　説外道論議
　自作此経典　誑惑世間人
　為求名聞故　分別於是経
　常在大衆中　欲毀我等故
　向国王大臣　婆羅門居士
　及余比丘衆　誹謗説我悪
　謂是邪見人　説外道論議
　我等敬仏故　悉忍是諸悪
　為斯所軽言　汝等皆是仏
　如此軽慢言　皆当忍受之
　濁劫悪世中　多有諸恐怖
　悪鬼入其身　罵詈毀辱我
　我等敬信仏　当著忍辱鎧
　為説是経故　忍此諸難事
　我不愛身命　但惜無上道
　我等於来世　護持仏所嘱
　世尊自当知　濁世悪比丘
　不知仏方便　随宜所説法
　悪口而顰蹙　数数見擯出
　遠離於塔寺　如是等衆悪
　念仏告勅故　皆当忍是事
　諸聚落城邑　其有求法者
　我皆到其所　説仏所嘱法
　我是世尊使　処衆無所畏
　我当善説法　願仏安穏住
　我於世尊前　諸来十方仏
　発如是誓言　仏自知我心

妙法蓮華経安楽行品第十四

爾時文殊師利法王子菩薩摩訶薩白仏言。
世尊。
是諸菩薩甚為難有敬順仏故発大誓願。於後悪世。護持読誦。説是法華経。
世尊。菩薩摩訶薩。於後悪世云何能説是経。
仏告文殊師利。若菩薩摩訶薩。於後悪世。
欲説是経。当安住四法。
一者安住菩薩行処及親近処。能為衆生演説是経。
文殊師利。云何名菩薩摩訶薩行処。若菩薩摩訶薩。
住忍辱地柔和善順而不卒暴心亦不驚。
又復於法無所行。而観諸法如実相。
亦不行不分別。是名菩薩摩訶薩行処。
云何名菩薩摩訶薩親近処。菩薩摩訶薩。
不親近国王王子大臣官長。
不親近諸外道梵志尼〓子等。及造世俗文筆讃詠外書。
及路伽耶陀逆路伽耶陀者。
亦不親近諸有凶戯相扠相撲。及那羅等種種変現之戯。

又不親近旃陀羅及畜豬羊鶏狗畋猟漁捕諸悪律儀。如是人等或時来者。
則為説法無所〓望。
又不親近求声聞比丘比丘尼優婆塞優婆夷。亦不問訊。若於房中。若経行処。
若在講堂中。不共住止。或時来者。
随宜説法無所〓求。文殊師利。又菩薩摩訶薩。

不応於女人身取能生欲想相而為説法。亦不楽見。若入他家。
不与小女処女寡女等共語。
亦復不近五種不男之人以為親厚。不独入他家。
若有因縁須独入時但一心念仏。若為女人説法不露歯笑。
不現胸臆。乃至為法猶不親厚。況復余事。
不楽畜年小弟子沙弥小児。
亦不楽与同師。常好坐禅。在於閑処修摂其心。
文殊師利。是名初親近処
復次菩薩摩訶薩観一切法空。如実相。
不顛倒不動不退不転。如虚空無所有性。
一切語言道断。不生不出不起。
無名無相実無所有。無量無辺無礙無障。
但以因縁有。従顛倒生故。説常楽観如是法相。
是名菩薩摩訶薩第二親近処。爾時世尊。
欲重宣此義。而説偈言
　若有菩薩　於後悪世　無怖畏心
　欲説此経　応入行処　及親近処
　常離国王　及国王子　大臣官長
　兇険戯者　及旃陀羅　外道梵志
　亦不親近　増上慢人　貪著小乗
　三蔵学者　破戒比丘　名字羅漢
　及比丘尼　好戯笑者　深著五欲
　求現滅度　諸優婆夷　皆勿親近
　若是人等　以好心来　到菩薩所
　為聞仏道　菩薩則以　無所畏心
　不懐〓望　而為説法　寡女処女
　及諸不男　皆勿親近　以為親厚
　亦莫親近　屠児魁膾　畋猟漁捕
　為利殺害　販肉自活　衒売女色
　如是之人　皆勿親近　凶険相撲
　種種嬉戯　諸婬女等　尽勿親近
　莫独屏処　為女説法　若説法時
　無得戯笑　入里乞食　将一比丘
　若無比丘　一心念仏　是則名為
　行処近処　以此二処　能安楽説
　又復不行　上中下法　有為無為
　実不実法　亦不分別　是男是女
　不得諸法　不知不見　是則名為
　菩薩行処　一切諸法　空無所有
　無有常住　亦無起滅　是名智者
　所親近処　顛倒分別　諸法有無
　是実非実　是生非生　在於閑処
　修摂其心　安住不動　如須弥山
　観一切法　皆無所有　猶如虚空
　無有堅固　不生不出　不動不退
　常住一相　是名近処　若有比丘
　於我滅後　入是行処　及親近処
　説斯経時　無有怯弱　菩薩有時
　入於静室　以正憶念　随義観法
　従禅定起　為諸国王　王子臣民
　婆羅門等　開化演暢　説斯経典
　其心安穏　無有怯弱　文殊師利
　是名菩薩　安住初法　能於後世
　説法華経
又文殊師利。如来滅後。
於末法中欲説是経。応住安楽行。若口宣説若読経時。
不楽説人及経典過。亦不軽慢諸余法師。
不説他人好悪長短。
於声聞人亦不称名説其過悪。亦不称名讃歎其美。
又亦不生怨嫌之心。善修如是安楽心故。
諸有聴者不逆其意。有所難問。不以小乗法答。
但以大乗而為解説。令得一切種智。爾時世尊。
欲重宣此義。而説偈言
　菩薩常楽　安穏説法　於清浄地
　而施牀座　以油塗身　澡浴塵穢
　著新浄衣　内外倶浄　安処法座
　随問為説　若有比丘　及比丘尼
　諸優婆塞　及優婆夷　国王王子
　群臣士民　以微妙義　和顔為説
　若有難問　随義而答　因縁譬喩
　敷演分別　以是方便　皆使発心
　漸漸増益　入於仏道　除嬾惰意
　及懈怠想　離諸憂悩　慈心説法
　昼夜常説　無上道教　以諸因縁
　無量譬喩　開示衆生　咸令歓喜
　衣服臥具　飲食医薬　而於其中
　無所〓望　但一心念　説法因縁
　願成仏道　令衆亦爾　是則大利
　安楽供養　我滅度後　若有比丘
　能演説斯　妙法華経　心無嫉恚
　諸悩障礙　亦無憂愁　及罵詈者
　又無怖畏　加刀杖等　亦無擯出
　安住忍故　智者如是　善修其心
　能住安楽　如我上説　其人功徳
　千万億劫　算数譬喩　説不能尽
又文殊師利。菩薩摩訶薩。
於後末世法欲滅時。受持読誦斯経典者。
無懐嫉妬。諂誑之心。亦勿軽罵学仏道者求其長短。
若比丘比丘尼優婆塞優婆夷。求声聞者。
求辟支仏者。求菩薩道者。
無得悩之令其疑悔。語其人言汝等去道甚遠。
終不能得一切種智。所以者何。汝是放逸之人。
於道懈怠故。又亦不応戯論諸法有所諍競。
当於一切衆生起大悲想。
於諸如来起慈父想。於諸菩薩起大師想。
於十方諸大菩薩。常応深心恭敬礼拝。
於一切衆生平等説法。以順法故不多不少。
乃至深愛法者。亦不為多説
文殊師利。是菩薩摩訶薩。
於後末世法欲滅時。有成就是第三安楽行者。
説是法時無能悩乱。得好同学共読誦是経。
亦得大衆而来聴受。聴已能持。持已能誦。誦已能説。
説已能書。若使人書。
供養経巻恭敬尊重讃歎。爾時世尊。欲重宣此義。而説偈言
　若欲説是経　当捨嫉恚慢
　諂誑邪偽心　常修質直行
　不軽蔑於人　亦不戯論法
　不令他疑悔　云汝不得仏
　是仏子説法　常柔和能忍
　慈悲於一切　不生懈怠心
　十方大菩薩　愍衆故行道
　応生恭敬心　是則我大師
　於諸仏世尊　生無上父想
　破於〓慢心　説法無障礙
　第三法如是　智者応守護
　一心安楽行　無量衆所敬
又文殊師利。菩薩摩訶薩。
於後末世法欲滅時。
有受持法華経者於在家出家人中生大慈心。於非菩薩人中生大悲心。
応作是念。如是之人則為大失。
如来方便随宜説法。不聞不知不覚不問不信不解。
其人雖不問不信不解是経。
我得阿耨多羅三藐三菩提時。随在何地。
以神通力智慧力。引之令得住是法中。文殊師利。
是菩薩摩訶薩。於如来滅後。
有成就此第四法者。説是法時無有過失。
常為比丘比丘尼優婆塞優婆夷。
国王王子大臣人民婆羅門居士等。供養恭敬尊重讃歎。
虚空諸天為聴法故亦常随侍。若在聚落城邑空閑林中。
有人来欲難問者。諸天昼夜。
常為法故而衛護之。能令聴者皆得歓喜。所以者何。
此経是一切過去未来現在諸仏神力所護故。
文殊師利。是法華経。於無量国中。
乃至名字不可得聞。何況得見受持読誦
文殊師利。譬如強力転輪聖王。
欲以威勢降伏諸国。而諸小王不順其命。時転輪王。
起種種兵而往討伐。王見兵衆戦有功者。
即大歓喜随功賞賜。或与田宅聚落城邑。
或与衣服厳身之具。
或与種種珍宝金銀瑠璃〓〓碼碯珊瑚琥珀象馬車乗奴婢人民。
唯髻中明珠不以与之。所以者何。
独王頂上有此一珠。若以与之。王諸眷属必大驚怪。
文殊師利。如来亦復如是。
以禅定智慧力得法国土王於三界。而諸魔王不肯順伏。
如来賢聖諸将与之共戦。
其有功者心亦歓喜。於四衆中為説諸経令其心悦。
賜以禅定解脱無漏根力諸法之財。
又復賜与涅槃之城言得滅度。引導其心令皆歓喜。
而不為説是法華経。文殊師利。
如転輪王見諸兵衆有大功者心甚歓喜。
以此難信之珠久在髻中。不妄与人。而今与之。
如来亦復如是。於三界中為大法王。
以法教化一切衆生。
見賢聖軍与五陰魔煩悩魔死魔共戦有大功勲。滅三毒出三界破魔網。
爾時如来亦大歓喜。此法華経。
能令衆生至一切智。一切世間多怨難信。
先所未説而今説之。文殊師利。此法華経。
是諸如来第一之説。於諸説中最為甚深。末後賜与。
如彼強力之王。久護明珠今乃与之。文殊師利。
此法華経。諸仏如来秘密之蔵。
於諸経中最在其上。長夜守護不妄宣説。始於今日。
乃与汝等而敷演之。爾時世尊。欲重宣此義。
而説偈言
　常行忍辱　哀愍一切　乃能演説
　仏所讃経　後末世時　持此経者
　於家出家　及非菩薩　応生慈悲
　斯等不聞　不信是経　則為大失
　我得仏道　以諸方便　為説此法
　令住其中　譬如強力　転輪之王
　兵戦有功　賞賜諸物　象馬車乗
　厳身之具　及諸田宅　聚落城邑
　或与衣服　種種珍宝　奴婢財物
　歓喜賜与　如有勇健　能為難事
　王解髻中　明珠賜之　如来亦爾
　為諸法王　忍辱大力　智慧宝蔵
　以大慈悲　如法化世　見一切人
　受諸苦悩　欲求解脱　与諸魔戦
　為是衆生　説種種法　以大方便
　説此諸経　既知衆生　得其力已
　末後乃為　説是法華　如王解髻
　明珠与之　此経為尊　衆経中上
　我常守護　不妄開示　今正是時
　為汝等説　我滅度後　求仏道者
　欲得安穏　演説斯経　応当親近
　如是四法　読是経者　常無憂悩
　又無病痛　顔色鮮白　不生貧窮
　卑賤醜陋　衆生楽見　如慕賢聖
　天諸童子　以為給使　刀杖不加
　毒不能害　若人悪罵　口則閉塞
　遊行無畏　如師子王　智慧光明
　如日之照　若於夢中　但見妙事
　見諸如来　坐師子座　諸比丘衆
　囲繞説法　又見竜神　阿修羅等
　数如恒沙　恭敬合掌　自見其身
　而為説法　又見諸仏　身相金色
　放無量光　照於一切　以梵音声
　演説諸法　仏為四衆　説無上法
　見身処中　合掌讃仏　聞法歓喜
　而為供養　得陀羅尼　証不退智
　仏知其心　深入仏道　即為授記
　成最正覚　汝善男子　当於来世
　得無量智　仏之大道　国土厳浄
　広大無比　亦有四衆　合掌聴法
　又見自身　在山林中　修習善法
　証諸実相　深入禅定　見十方仏
　諸仏身金色　百福相荘厳
　聞法為人説　常有是好夢
　又夢作国王　捨宮殿眷属
　及上妙五欲　行詣於道場
　在菩提樹下　而処師子座
　求道過七日　得諸仏之智
　成無上道已　起而転法輪
　為四衆説法　経千万億劫
　説無漏妙法　度無量衆生
　後当入涅槃　如烟尽灯滅
　若後悪世中　説是第一法
　是人得大利　如上諸功徳

妙法蓮華経従地涌出品第十五

爾時他方国土諸来菩薩摩訶薩。
過八恒河沙数。於大衆中起立合掌作礼。而白仏言。
世尊。
若聴我等於仏滅後在此娑婆世界勤加精進護持読誦書写供養是経典者。
当於此土而広説之。
爾時仏告諸菩薩摩訶薩衆。止善男子。不須汝等護持此経。
所以者何。我娑婆世界。
自有六万恒河沙等菩薩摩訶薩。
一一菩薩各有六万恒河沙眷属。是諸人等能於我滅後。
護持読誦広説此経。仏説是時。
娑婆世界三千大千国土地皆震裂。
而於其中有無量千万億菩薩摩訶薩同時涌出。是諸菩薩身皆金色。
三十二相無量光明。先尽在娑婆世界之下。
此界虚空中住。
是諸菩薩聞釈迦牟尼仏所説音声従下発来。一一菩薩。
皆是大衆唱導之首。各将六万恒河沙等眷属。
況将五万四万三万二万一万恒河沙等眷属者。
況復乃至一恒河沙半恒河沙四分之一。
乃至千万億那由他分之一。況復千万億那由他眷属。
況復億万眷属。況復千万百万乃至一万。
況復一千一百乃至一十。
況復将五四三二一弟子者。況復単己楽遠離行。如是等比。
無量無辺算数譬喩所不能知。
是諸菩薩従地出已。
各詣虚空七宝妙塔多宝如来釈迦牟尼仏所。到已向二世尊頭面礼足。
乃至諸宝樹下師子座上仏所。
亦皆作礼右繞三匝合掌恭敬。以諸菩薩種種讃法。
而以讃歎住在一面。欣楽瞻仰於二世尊。
是諸菩薩摩訶薩従地涌出。
以諸菩薩種種讃法而讃於仏。如是時間経五十小劫。
是時釈迦牟尼仏黙然而坐。及諸四衆亦皆黙然。五十小劫。
仏神力故。令諸大衆謂如半日。
爾時四衆亦以仏神力故。
見諸菩薩遍満無量百千万億国土虚空。是菩薩衆中有四導師。
一名上行。二名無辺行。三名浄行。
四名安立行。是四菩薩於其衆中。
最為上首唱導之師。在大衆前各共合掌。観釈迦牟尼仏。
而問訊言。世尊。少病少悩安楽行不。
所応度者受教易不。不令世尊生疲労耶。
爾時四大菩薩。而説偈言
　世尊安楽　少病少悩　教化衆生
　得無疲倦　又諸衆生　受化易不
　不令世尊　生疲労耶
爾時世尊於諸菩薩大衆中。而作是言。
如是如是。諸善男子。如来安楽少病少悩。
諸衆生等易可化度。無有疲労。所以者何。
是諸衆生。世世已来常受我化。亦於過去諸仏。
供養尊重種諸善根。此諸衆生。
始見我身聞我所説。即皆信受入如来慧。
除先修習学小乗者。如是之人。
我今亦令得聞是経入於仏慧。爾時諸大菩薩。而説偈言
　善哉善哉　大雄世尊　諸衆生等
　易可化度　能問諸仏　甚深智慧
　聞已信解　我等随喜
於時世尊。讃歎上首諸大菩薩。
善哉善哉善男子。汝等能於如来発随喜心。
爾時弥勒菩薩。及八千恒河沙諸菩薩衆。皆作是念。
我等従昔已来。
不見不聞如是大菩薩摩訶薩衆。従地涌出住世尊前。
合掌供養問訊如来。時弥勒菩薩摩訶薩。
知八千恒河沙諸菩薩等心之所念。并欲自決所疑。
合掌向仏。以偈問曰
　無量千万億　大衆諸菩薩
　昔所未曾見　願両足尊説
　是従何所来　以何因縁集
　巨身大神通　智慧〓思議
　其志念堅固　有大忍辱力
　衆生所楽見　為従何所来
　一一諸菩薩　所将諸眷属
　其数無有量　如恒河沙等
　或有大菩薩　将六万恒沙
　如是諸大衆　一心求仏道
　是諸大師等　六万恒河沙
　倶来供養仏　及護持是経
　将五万恒沙　其数過於是
　四万及三万　二万至一万
　一千一百等　乃至一恒沙
　半及三四分　億万分之一
　千万那由他　万億諸弟子
　乃至於半億　其数復過上
　百万至一万　一千及一百
　五十与一十　乃至三二一
　単己無眷属　楽於独処者
　倶来至仏所　其数転過上
　如是諸大衆　若人行籌数
　過於恒沙劫　猶不能尽知
　是諸大威徳　精進菩薩衆
　誰為其説法　教化而成就
　従誰初発心　称揚何仏法
　受持行誰経　修習何仏道
　如是諸菩薩　神通大智力
　四方地震裂　皆従中涌出
　世尊我昔来　未曾見是事
　願説其所従　国土之名号
　我常遊諸国　未曾見是事
　我於此衆中　乃不識一人
　忽然従地出　願説其因縁
　今此之大会　無量百千億
　是諸菩薩等　皆欲知此事
　是諸菩薩衆　本末之因縁
　無量徳世尊　唯願決衆疑
爾時釈迦牟尼仏。分身諸仏。
従無量千万億他方国土来者。
在於八方諸宝樹下師子座上結跏趺坐。其仏侍者。各各見是菩薩大衆。

於三千大千世界四方従地涌出住於虚空。各白其仏言。世尊。
此諸無量無辺阿僧祇菩薩大衆。従何所来。
爾時諸仏各告侍者。諸善男子。且待須臾。有菩薩摩訶薩。
名曰弥勒。釈迦牟尼仏之所授記。
次後作仏。已問斯事。仏今答之。
汝等自当因是得聞
爾時釈迦牟尼仏。告弥勒菩薩。
善哉善哉阿逸多。乃能問仏如是大事。
汝等当共一心。被精進鎧発堅固意。
如来今欲顕発宣示諸仏智慧。諸仏自在神通之力。
諸仏師子奮迅之力。諸仏威猛大勢之力。爾時世尊。
欲重宣此義。而説偈言
　当精進一心　我欲説此事
　勿得有疑悔　仏智〓思議
　汝今出信力　住於忍善中
　昔所未聞法　今皆当得聞
　我今安慰汝　勿得懐疑懼
　仏無不実語　智慧不可量
　所得第一法　甚深〓分別
　如是今当説　汝等一心聴
爾時世尊説是偈已。告弥勒菩薩。
我今於此大衆。宣告汝等。阿逸多。
是諸大菩薩摩訶薩。無量無数阿僧祇従地涌出。
汝等昔所未見者。我於是娑婆世界。
得阿耨多羅三藐三菩提已。教化示導是諸菩薩。
調伏其心令発道意。
此諸菩薩皆於是娑婆世界之下此界虚空中住。
於諸経典読誦通利思惟分別正憶念。阿逸多。是諸善男子等。
不楽在衆多有所説。
常楽静処勤行精進未曾休息。亦不依止人天而住。
常楽深智無有障礙。亦常楽於諸仏之法。
一心精進求無上慧。爾時世尊欲重宣此義。
而説偈言
　阿逸汝当知　是諸大菩薩
　従無数劫来　修習仏智慧
　悉是我所化　令発大道心
　此等是我子　依止是世界
　常行頭陀事　志楽於静処
　捨大衆〓閙　不楽多所説
　如是諸子等　学習我道法
　昼夜常精進　為求仏道故
　在娑婆世界　下方空中住
　志念力堅固　常勤求智慧
　説種種妙法　其心無所畏
　我於伽耶城　菩提樹下坐
　得成最正覚　転無上法輪
　爾乃教化之　令初発道心
　今皆住不退　悉当得成仏
　我今説実語　汝等一心信
　我従久遠来　教化是等衆
爾時弥勒菩薩摩訶薩。及無数諸菩薩等。
心生疑惑怪未曾有。而作是念。
云何世尊於少時間。
教化如是無量無辺阿僧祇諸大菩薩。令住阿耨多羅三藐三菩提。即白仏言。
世尊。如来為太子時出於釈宮。
去伽耶城不遠坐於道場。
得成阿耨多羅三藐三菩提。従是已来始過四十余年。世尊。
云何於此少時大作仏事。以仏勢力以仏功徳。

教化如是無量大菩薩衆当成阿耨多羅三藐三菩提。世尊。此大菩薩衆。仮使有人。
於千万億劫。数不能尽不得其辺。
斯等久遠已来。於無量無辺諸仏所植諸善根。
成就菩薩道常修梵行。世尊。
如此之事世所難信。譬如有人。色美髪黒年二十五。
指百歳人言是我子。其百歳人。
亦指年少言是我父生育我等。是事難信。仏亦如是。
得道已来其実未久。而此大衆諸菩薩等。
已於無量千万億劫。為仏道故勤行精進。
善入出住無量百千万億三昧。
得大神通久修梵行。善能次第習諸善法。
巧於問答人中之宝。一切世間甚為希有。
今日世尊方云得仏道時初令発心教化示導。
令向阿耨多羅三藐三菩提。世尊得仏未久。
乃能作此大功徳事。我等雖復信仏随宜所説。
仏所出言未曾虚妄。仏所知者皆悉通達。
然諸新発意菩薩。於仏滅後。
若聞是語或不信受。而起破法罪業因縁。唯然世尊。
願為解説除我等疑。及未来世諸善男子。
聞此事已亦不生疑。爾時弥勒菩薩欲重宣此義。
而説偈言
　仏昔従釈種　出家近伽耶
　坐於菩提樹　爾来尚未久
　此諸仏子等　其数不可量
　久已行仏道　住神通智力
　善学菩薩道　不染世間法
　如蓮華在水　従地而涌出
　皆起恭敬心　住於世尊前
　是事難思議　云何而可信
　仏得道甚近　所成就甚多
　願為除衆疑　如実分別説
　譬如少壮人　年始二十五
　示人百歳子　髪白而面皺
　是等我所生　子亦説是父
　父少而子老　挙世所不信
　世尊亦如是　得道来甚近
　是諸菩薩等　志固無怯弱
　従無量劫来　而行菩薩道
　巧於難問答　其心無所畏
　忍辱心決定　端正有威徳
　十方仏所讃　善能分別説
　不楽在人衆　常好在禅定
　為求仏道故　於下空中住
　我等従仏聞　於此事無疑
　願仏為未来　演説令開解
　若有於此経　生疑不信者
　即当堕悪道　願今為解説
　是無量菩薩　云何於少時
　教化令発心　而住不退地

妙法蓮華経如来寿量品第十六

爾時仏告諸菩薩及一切大衆諸善男子。
汝等当信解如来誠諦之語。復告大衆。
汝等当信解如来誠諦之語。又復告諸大衆。
汝等当信解如来誠諦之語。是時菩薩大衆。
弥勒為首合掌白仏言。世尊。唯願説之。
我等当信受仏語。如是三白已。
復言唯願説之。我等当信受仏語。爾時世尊。
知諸菩薩三請不止。而告之言。汝等諦聴。
如来秘密神通之力。一切世間天人及阿修羅。
皆謂今釈迦牟尼仏出釈氏宮。
去伽耶城不遠坐於道場。得阿耨多羅三藐三菩提。
然善男子。我実成仏已来。
無量無辺百千万億那由他劫。
譬如五百千万億那由他阿僧祇三千大千世界。仮使有人抹為微塵。
過於東方五百千万億那由他阿僧祇国。
乃下一塵。如是東行尽是微塵。諸善男子。
於意云何。是諸世界。可得思惟校計知其数不。
弥勒菩薩等倶白仏言。世尊。
是諸世界無量無辺非算数所知。亦非心力所及。
一切声聞辟支仏。以無漏智。不能思惟知其限数。
我等住阿惟越致地。於是事中亦所不達。
世尊。如是諸世界無量無辺。
爾時仏告大菩薩衆。諸善男子。今当分明宣語汝等。
是諸世界。若著微塵及不著者。
尽以為塵一塵一劫。我成仏已来。
復過於此百千万億那由他阿僧祇劫。自従是来。
我常在此娑婆世界説法教化。
亦於余処百千万億那由他阿僧祇国導利衆生。諸善男子。
於是中間。我説燃灯仏等。又復言其入於涅槃。
如是皆以方便分別。諸善男子。
若有衆生来至我所。我以仏眼。
観其信等諸根利鈍。随所応度。
処処自説名字不同年紀大小。亦復現言当入涅槃。
又以種種方便説微妙法。能令衆生発歓喜心。諸善男子。
如来。見諸衆生楽於小法徳薄垢重者。
為是人説。我少出家得阿耨多羅三藐三菩提。
然我実成仏已来久遠若斯。
但以方便教化衆生。令入仏道作如是説。諸善男子。
如来所演経典。皆為度脱衆生。
或説己身或説他身。或示己身或示他身。
或示己事或示他事。諸所言説皆実不虚。
所以者何。如来。如実知見三界之相。
無有生死若退若出。亦無在世及滅度者。
非実非虚非如非異。不如三界見於三界。
如斯之事。如来明見無有錯謬。
以諸衆生有種種性種種欲種種行種種憶想分別故。
欲令生諸善根。
以若干因縁譬喩言辞種種説法。所作仏事未曾暫廃。
如是我成仏已来甚大久遠。
寿命無量阿僧祇劫常住不滅
諸善男子。我本行菩薩道所成寿命。
今猶未尽復倍上数。然今非実滅度。
而便唱言当取滅度。如来以是方便教化衆生。
所以者何。若仏久住於世。
薄徳之人不種善根。貧窮下賤貪著五欲。
入於憶想妄見網中。若見如来常在不滅。
便起〓恣而懐厭怠。不能生難遭之想恭敬之心。
是故如来以方便説。比丘当知。
諸仏出世難可値遇。所以者何。諸薄徳人。
過無量百千万億劫。或有見仏或不見者。
以此事故我作是言。諸比丘。如来難可得見。
斯衆生等聞如是語。必当生於難遭之想。
心懐恋慕渇仰於仏。便種善根。是故如来。
雖不実滅而言滅度
又善男子。諸仏如来法皆如是。
為度衆生皆実不虚。譬如良医智慧聡達。
明練方薬善治衆病。其人多諸子息。
若十二十乃至百数。以有事縁遠至余国。
諸子於後飲他毒薬。薬発悶乱宛転于地。
是時其父還来帰家。諸子飲毒。或失本心或不失者。
遥見其父皆大歓喜。拝跪問訊善安穏帰。
我等愚痴誤服毒薬。願見救療更賜寿命。
父見子等苦悩如是。依諸経方。
求好薬草色香美味皆悉具足。擣篩和合与子令服。
而作是言。此大良薬。色香美味皆悉具足。
汝等可服。速除苦悩無復衆患。
其諸子中不失心者。見此良薬色香倶好。
即便服之病尽除愈。余失心者。見其父来。
雖亦歓喜問訊求索治病。然与其薬而不肯服。所以者何。
毒気深入失本心故。
於此好色香薬而謂不美。父作是念。此子可愍。
為毒所中心皆顛倒。雖見我喜求索救療。
如是好薬而不肯服。我今当設方便令服此薬。即作是言。
汝等当知。我今衰老死時已至。
是好良薬今留在此。汝可取服勿憂不差。
作是教已復至他国。遣使還告。汝父已死。
是時諸子聞父背喪。心大憂悩而作是念。
若父在者。慈愍我等能見救護。
今者捨我遠喪他国。自惟孤露無復恃怙。
常懐悲感心遂醒悟。乃知此薬色香美味。
即取服之毒病皆愈。其父聞子悉已得差。
尋便来帰咸使見之
諸善男子。於意云何。
頗有人能説此良医虚妄罪不。不也世尊。仏言。我亦如是。
成仏已来。無量無辺百千万億那由他阿僧祇劫。
為衆生故。以方便力言当滅度。
亦無有能如法説我虚妄過者。
爾時世尊欲重宣此義。而説偈言
　自我得仏来　所経諸劫数
　無量百千万　億載阿僧祇
　常説法教化　無数億衆生
　令入於仏道　爾来無量劫
　為度衆生故　方便現涅槃
　而実不滅度　常住此説法
　我常住於此　以諸神通力
　令顛倒衆生　雖近而不見
　衆見我滅度　広供養舎利
　咸皆懐恋慕　而生渇仰心
　衆生既信伏　質直意柔軟
　一心欲見仏　不自惜身命
　時我及衆僧　倶出霊鷲山
　我時語衆生　常在此不滅
　以方便力故　現有滅不滅
　余国有衆生　恭敬信楽者
　我復於彼中　為説無上法
　汝等不聞此　但謂我滅度
　我見諸衆生　没在於苦海
　故不為現身　令其生渇仰
　因其心恋慕　乃出為説法
　神通力如是　於阿僧祇劫
　常在霊鷲山　及余諸住処
　衆生見劫尽　大火所焼時
　我此土安穏　天人常充満
　園林諸堂閣　種種宝荘厳
　宝樹多華果　衆生所遊楽
　諸天撃天鼓　常作衆妓楽
　雨曼陀羅華　散仏及大衆
　我浄土不毀　而衆見焼尽
　憂怖諸苦悩　如是悉充満
　是諸罪衆生　以悪業因縁
　過阿僧祇劫　不聞三宝名
　諸有修功徳　柔和質直者
　則皆見我身　在此而説法
　或時為此衆　説仏寿無量
　久乃見仏者　為説仏難値
　我智力如是　慧光照無量
　寿命無数劫　久修業所得
　汝等有智者　勿於此生疑
　当断令永尽　仏語実不虚
　如医善方便　為治狂子故
　実在而言死　無能説虚妄
　我亦為世父　救諸苦患者
　為凡夫顛倒　実在而言滅
　以常見我故　而生〓恣心
　放逸著五欲　堕於悪道中
　我常知衆生　行道不行道
　随応所可度　為説種種法
　毎自作是念　以何令衆生
　得入無上道　速成就仏身

妙法蓮華経分別功徳品第十七

爾時大会聞仏説寿命劫数長遠如是無量無辺阿僧祇衆生得大饒益。於時世尊。
告弥勒菩薩摩訶薩。阿逸多。
我説是如来寿命長遠時。六百八十万億那由他恒河沙衆生。
得無生法忍。復有千倍菩薩摩訶薩。
得聞持陀羅尼門。
復有一世界微塵数菩薩摩訶薩。得楽説無礙弁才。
復有一世界微塵数菩薩摩訶薩。得百千万億無量旋陀羅尼。
復有三千大千世界微塵数菩薩摩訶薩。
能転不退法輪。
復有二千中国土微塵数菩薩摩訶薩。能転清浄法輪。
復有小千国土微塵数菩薩摩訶薩。
八生当得阿耨多羅三藐三菩提。復有四四天下微塵数菩薩摩訶薩。
四生当得阿耨多羅三藐三菩提。
復有三四天下微塵数菩薩摩訶薩。
三生当得阿耨多羅三藐三菩提。
復有二四天下微塵数菩薩摩訶薩。二生当得阿耨多羅三藐三菩提。
復有一四天下微塵数菩薩摩訶薩。
一生当得阿耨多羅三藐三菩提。
復有八世界微塵数衆生。皆発阿耨多羅三藐三菩提心。
仏説是諸菩薩摩訶薩得大法利時。於虚空中。
雨曼陀羅華摩訶曼陀羅華。
以散無量百千万億宝樹下師子座上諸仏。
并散七宝塔中師子座上釈迦牟尼仏及久滅度多宝如来。
亦散一切諸大菩薩及四部衆。
又雨細抹栴檀沈水香等。於虚空中。
天鼓自鳴妙声深遠。又雨千種天衣。
垂諸瓔珞真珠瓔珞摩尼珠瓔珞如意珠瓔珞。
遍於九方衆宝香炉焼無価香。自然周至供養大会。一一仏上。
有諸菩薩執持旛蓋。次第而上至于梵天。
是諸菩薩以妙音声歌無量頌讃歎諸仏。
爾時弥勒菩薩従座而起。
偏袒右肩合掌向仏。而説偈言
　仏説希有法　昔所未曾聞
　世尊有大力　寿命不可量
　無数諸仏子　聞世尊分別
　説得法利者　歓喜充遍身
　或住不退地　或得陀羅尼
　或無礙楽説　万億旋総持
　或有大千界　微塵数菩薩
　各各皆能転　不退之法輪
　復有中千界　微塵数菩薩
　各各皆能転　清浄之法輪
　復有小千界　微塵数菩薩
　余各八生在　当得成仏道
　或有四三二　如此四天下
　微塵数菩薩　随数生成仏
　或一四天下　微塵数菩薩
　余有一生在　当得一切智
　如是等衆生　聞仏寿長遠
　得無量無漏　清浄之果報
　復有八世界　微塵数衆生
　聞仏説寿命　皆発無上心
　世尊説無量　不可思議法
　多有所饒益　如虚空無辺
　雨天曼陀羅　摩訶曼陀羅
　釈梵如恒沙　無数仏土来
　雨栴檀沈水　繽紛而乱墜
　如鳥飛空下　供散於諸仏
　天鼓虚空中　自然出妙声
　天衣千万億　旋転而来下
　衆宝妙香炉　焼無価之香
　自然悉周遍　供養諸世尊
　其大菩薩衆　執七宝旛蓋
　高妙万億種　次第至梵天
　一一諸仏前　宝幢懸勝幡
　亦以千万偈　歌詠諸如来
　如是種種事　昔所未曾有
　聞仏寿無量　一切皆歓喜
　仏名聞十方　広饒益衆生
　一切具善根　以助無上心
爾時仏告弥勒菩薩摩訶薩。阿逸多。
其有衆生。聞仏寿命長遠如是。
乃至能生一念信解。所得功徳無有限量。
若有善男子善女人。為阿耨多羅三藐三菩提故。
於八十万億那由他劫。行五波羅蜜。檀波羅蜜。
尸羅波羅蜜。〓提波羅蜜。毘梨耶波羅蜜。
禅波羅蜜。除般若波羅蜜。以是功徳比前功徳。
百分千分百千万億分不及其一。
乃至算数譬喩所不能知。若善男子。
有如是功徳。於阿耨多羅三藐三菩提退者。
無有是処。爾時世尊欲重宣此義。而説偈言
　若人求仏慧　於八十万億
　那由他劫数　行五波羅蜜
　於是諸劫中　布施供養仏
　及縁覚弟子　并諸菩薩衆
　珍異之飲食　上服与臥具
　栴檀立精舎　以園林荘厳
　如是等布施　種種皆微妙
　尽此諸劫数　以廻向仏道
　若復持禁戒　清浄無欠漏
　求於無上道　諸仏之所歎
　若復行忍辱　住於調柔地
　設衆悪来加　其心不傾動
　諸有得法者　懐於増上慢
　為斯所軽悩　如是亦能忍
　若復勤精進　志念常堅固
　於無量億劫　一心不懈怠
　又於無数劫　住於空閑処
　若坐若経行　除睡常摂心
　以是因縁故　能生諸禅定
　八十億万劫　安住心不乱
　持此一心福　願求無上道
　我得一切智　尽諸禅定際
　是人於百千　万億劫数中
　行此諸功徳　如上之所説
　有善男女等　聞我説寿命
　乃至一念信　其福過於彼
　若人悉無有　一切諸疑悔
　深心須臾信　其福為如此
　其有諸菩薩　無量劫行道
　聞我説寿命　是則能信受
　如是諸人等　頂受此経典
　願我於未来　長寿度衆生
　如今日世尊　諸釈中之王
　道場師子孔　説法無所畏
　我等未来世　一切所尊敬
　坐於道場時　説寿亦如是
　若有深心者　清浄而質直
　多聞能総持　随義解仏語
　如是諸人等　於此無有疑
又阿逸多。若有聞仏寿命長遠解其言趣。
是人所得功徳無有限量。
能起如来無上之慧。何況広聞是経。若教人聞。
若自持若教人持。若自書若教人書。
若以華香瓔珞幢幡繒蓋香油蘇灯供養経巻。
是人功徳無量無辺。能生一切種智。阿逸多。
若善男子善女人。聞我説寿命長遠深心信解。
則為見仏常在耆闍崛山。
共大菩薩諸声聞衆囲繞説法。又見此娑婆世界。
其地瑠璃坦然平正。閻浮檀金以界八道宝樹行列。
諸台楼観皆悉宝成。其菩薩衆咸処其中。
若有能如是観者。当知是為深信解相。
又復如来滅後若聞是経。而不毀呰起随喜心。
当知已為深信解相。何況読誦受持之者。
斯人則為頂戴如来。阿逸多。
是善男子善女人。
不須為我復起塔寺及作僧坊以四事供養衆僧。所以者何。是善男子善女人。
受持読誦是経典者。
為已起塔造立僧坊供養衆僧。
則為以仏舎利起七宝塔高広漸小至于梵天。懸諸幡蓋及衆宝鈴。
華香瓔珞抹香塗香焼香。
衆鼓妓楽簫笛箜篌種種舞戯。以妙音声歌唄讃頌。
則為已於。無量千万億劫作是供養已
阿逸多。若我滅後聞是経典。
有能受持若自書若教人書。則為起立僧坊。
以赤栴檀作諸殿堂三十有二。高八多羅樹高広厳好。
百千比丘於其中止。園林浴池経行禅窟。
衣服飲食牀褥湯薬。一切楽具充満其中。
如是僧坊堂閣若干。百千万億其数無量。
以此現前供養於我及比丘僧。
是故我説如来滅後。若有受持読誦為他人説。
若自書若教人書供養経巻。
不須復起塔寺及造僧坊供養衆僧。況復有人能持是経。
兼行布施持戒忍辱精進一心智慧。
其徳最勝無量無辺。
譬如虚空東西南北四維上下無量無辺。是人功徳亦復如是無量無辺。
疾至一切種智。若人読誦受持是経為他人説。
若自書若教人書。復能起塔及造僧坊。
供養讃歎声聞衆僧。亦以百千万億讃歎之法。
讃歎菩薩功徳。
又為他人種種因縁随義解説此法華経。
復能清浄持戒与柔和者而共同止。忍辱無瞋志念堅固。
常貴坐禅得諸深定。精進勇猛摂諸善法。
利根智慧善答問難
阿逸多。若我滅後。諸善男子善女人。
受持読誦是経典者。復有如是諸善功徳。
当知是人已趣道場。
近阿耨多羅三藐三菩提坐道樹下。阿逸多。是善男子善女人。
若坐若立。若経行処。此中便応起塔。
一切天人皆応供養如仏之塔。爾時世尊欲重宣此義。
而説偈言
　若我滅度後　能奉持此経
　斯人福無量　如上之所説
　是則為具足　一切諸供養
　以舎利起塔　七宝而荘厳
　表刹甚高広　漸小至梵天
　宝鈴千万億　風動出妙音
　又於無量劫　而供養此塔
　華香諸瓔珞　天衣衆妓楽
　燃香油蘇灯　周匝常照明
　悪世末法時　能持是経者
　則為已如上　具足諸供養
　若能持此経　則如仏現在
　以牛頭栴檀　起僧坊供養
　堂有三十二　高八多羅樹
　上饌妙衣服　牀臥皆具足
　百千衆住処　園林諸浴池
　経行及禅窟　種種皆厳好
　若有信解心　受持読誦書
　若復教人書　及供養経巻
　散華香抹香　以須曼瞻蔔
　阿提目多伽　薫油常燃之
　如是供養者　得無量功徳
　如虚空無辺　其福亦如是
　況復持此経　兼布施持戒
　忍辱楽禅定　不瞋不悪口
　恭敬於塔廟　謙下諸比丘
　遠離自高心　常思惟智慧
　有問難不瞋　随順為解説
　若能行是行　功徳不可量
　若見此法師　成就如是徳
　応以天華散　天衣覆其身
　頭面接足礼　生心如仏想
　又応作是念　不久詣道場
　得無漏無為　広利諸天人
　其所住止処　経行若坐臥
　乃至説一偈　是中応起塔
　荘厳令妙好　種種以供養
　仏子住此地　則是仏受用
　常在於其中　経行若坐臥

妙法蓮華経随喜功徳品第十八

爾時弥勒菩薩摩訶薩白仏言。世尊。
若有善男子善女人。聞是法華経随喜者。
得幾所福。而説偈言
　世尊滅度後　其有聞是経
　若能随喜者　為得幾所福
爾時仏告弥勒菩薩摩訶薩。阿逸多。
如来滅後。若比丘比丘尼優婆塞優婆夷。
及余智者若長若幼。聞是経随喜已。
従法会出至於余処。若在僧坊若空閑地。
若城邑巷陌聚落田里。如其所聞。
為父母宗親善友知識随力演説。是諸人等聞已随喜復行転教。
余人聞已亦随喜転教。如是展転至第五十。
阿逸多。其第五十善男子善女人随喜功徳。
我今説之。汝当善聴。
若四百万億阿僧祇世界六趣四生衆生卵生胎生湿生化生。
若有形無形。有想無想。非有想非無想。
無足二足四足多足。如是等在衆生数者。有人求福。
随其所欲娯楽之具皆給与之。


一一衆生与満閻浮提金銀瑠璃〓〓碼碯珊瑚琥珀諸妙珍宝及象馬車乗七宝所成宮殿楼閣等是大施主。如是布施満八十年已。
而作是念。我已施衆生娯楽之具。随意所欲。
然此衆生皆已衰老年過八十。
髪白面皺将死不久。我当以仏法而訓導之。即集此衆生。
宣布法化示教利喜。
一時皆得須陀〓道斯陀含道阿那含道阿羅漢道。
尽諸有漏於深禅定皆得自在具八解脱。於汝意云何。
是大施主所得功徳寧為多不。
弥勒白仏言。世尊。是人功徳甚多無量無辺。
若是施主。但施衆生一切楽具功徳無量。
何況令得阿羅漢果。仏告弥勒。我今分明語汝。
是人以一切楽具。
施於四百万億阿僧祇世界六趣衆生。又令得阿羅漢果。所得功徳。
不如是第五十人。聞法華経一偈随喜功徳。
百分千分百千万億分不及其一。
乃至算数譬喩所不能知。阿逸多。
如是第五十人展転聞法華経随喜功徳。尚無量無辺阿僧祇。
何況最初於会中聞而随喜者。
其福復勝無量無辺阿僧祇。不可得比。又阿逸多。
若人為是経故。往詣僧坊若坐若立。須臾聴受。
縁是功徳転身所生。
得好上妙象馬車乗珍宝輦輿及乗天宮。若復有人。
於講法処坐。更有人来。勧令坐聴。若分座令坐。
是人功徳転身。得帝釈坐処。若梵天王坐処。
若転輪聖王所坐之処。阿逸多。
若復有人語余人言。有経名法華可共往聴。
即受其教。乃至須臾間聞。是人功徳転身。
得与陀羅尼菩薩共生一処。利根智慧。
百千万世終不〓〓。口気不臭。舌常無病。口亦無病。
歯不垢黒。不黄不疎。亦不欠落。
不差不曲。脣不下垂。亦不〓縮。不麁渋。不瘡〓。
亦不欠壊。亦不〓邪。不厚不大。
亦不〓黒。無諸可悪。鼻不〓〓。亦不曲戻。
面色不黒。亦不狭長。亦不〓曲。
無有一切不可喜相。脣舌牙歯悉皆厳好。
鼻修高直面貌円満。眉高而長額広平正。
人相具足世世所生。見仏聞法信受教誨。阿逸多。
汝且観是勧於一人令往聴法功徳如此。
何況一心聴説読誦。
而於大衆為人分別如説修行。爾時世尊欲重宣此義。而説偈言
　若人於法会　得聞是経典
　乃至於一偈　随喜為他説
　如是展転教　至于第五十
　最後人獲福　今当分別之
　如有大施主　供給無量衆
　具満八十歳　随意之所欲
　見彼衰老相　髪白而面皺
　歯疎形枯竭　念其死不久
　我今応当教　令得於道果
　即為方便説　涅槃真実法
　世皆不牢固　如水沫泡焔
　汝等咸応当　疾生厭離心
　諸人聞是法　皆得阿羅漢
　具足六神通　三明八解脱
　最後第五十　聞一偈随喜
　是人福勝彼　不可為譬喩
　如是展転聞　其福尚無量
　何況於法会　初聞随喜者
　若有勧一人　将引聴法華
　言此経深妙　千万劫難遇
　即受教往聴　乃至須臾聞
　斯人之福報　今当分別説
　世世無口患　歯不疎黄黒
　脣不厚〓欠　無有可悪相
　舌不乾黒短　鼻高修且直
　額広而平正　面目悉端厳
　為人所憙見　口気無臭穢
　優鉢華之香　常従其口出
　若故詣僧坊　欲聴法華経
　須臾聞歓喜　今当説其福
　後生天人中　得妙象馬車
　珍宝之輦輿　及乗天宮殿
　若於講法処　勧人坐聴経
　是福因縁得　釈梵転輪座
　何況一心聴　解説其義趣
　如説而修行　其福不可限

妙法蓮華経法師功徳品第十九

爾時仏告常精進菩薩摩訶薩。
若善男子善女人。受持是法華経。
若読若誦若解説若書写。是人当得八百眼功徳。
千二百耳功徳八百鼻功徳。千二百舌功徳。八百身功徳。
千二百意功徳。
以是功徳荘厳六根皆令清浄。是善男子善女人。父母所生清浄肉眼。
見於三千大千世界。内外所有山林河海。
下至阿鼻地獄上至有頂。亦見其中一切衆生。
及業因縁果報生処。悉見悉知。
爾時世尊欲重宣此義。而説偈言
　若於大衆中　以無所畏心
　説是法華経　汝聴其功徳
　是人得八百　功徳殊勝眼
　以是荘厳故　其目甚清浄
　父母所生眼　悉見三千界
　内外弥楼山　須弥及鉄囲
　并諸余山林　大海江河水
　下至阿鼻獄　上至有頂天
　其中諸衆生　一切皆悉見
　雖未得天眼　肉眼力如是
復次常精進。若善男子善女人。受持此経。
若読若誦若解説若書写。得千二百耳功徳。
以是清浄耳。聞三千大千世界。
下至阿鼻地獄上至有頂。其中内外種種所有。語言音声。
象声馬声牛声車声。啼哭声愁歎声。
螺声鼓声鐘声鈴声。笑声語声。
男声女声童子声童女声。法声非法声。苦声楽声。凡夫声聖人声。
喜声不喜声。
天声竜声夜叉声乾闥婆声阿修羅声迦楼羅声緊那羅声摩〓羅伽声。
火声。水声風声。地獄声畜生声餓鬼声。
比丘声比丘尼声。声聞声辟支仏声。菩薩声仏声。
以要言之。三千大千世界中。
一切内外所有諸声。雖未得天耳。以父母所生清浄常耳。
皆悉聞知如是分別種種音声。
而不壊耳根。爾時世尊欲重宣此義。而説偈言
　父母所生耳　清浄無濁穢
　以此常耳聞　三千世界声
　象馬車牛声　鐘鈴螺鼓声
　琴瑟箜篌声　簫笛之音声
　清浄好歌声　聴之而不著
　無数種人声　聞悉能解了
　又聞諸天声　微妙之歌音
　及聞男女声　童子童女声
　山川険谷中　迦陵頻伽声
　命命等諸鳥　悉聞其音声
　地獄衆苦痛　種種楚毒声
　餓鬼飢渇逼　求索飲食声
　諸阿修羅等　居在大海辺
　自共言語時　出于大音声
　如是説法者　安住於此間
　遥聞是衆声　而不壊耳根
　十方世界中　禽獣鳴相呼
　其説法之人　於此悉聞之
　其諸梵天上　光音及遍浄
　乃至有頂天　言語之音声
　法師住於此　悉皆得聞之
　一切比丘衆　及諸比丘尼
　若読誦経典　若為他人説
　法師住於此　悉皆得聞之
　復有諸菩薩　読誦於経法
　若為他人説　撰集解其義
　如是諸音声　悉皆得聞之
　諸仏大聖尊　教化衆生者
　於諸大会中　演説微妙法
　持此法華者　悉皆得聞之
　三千大千界　内外諸音声
　下至阿鼻獄　上至有頂天
　皆聞其音声　而不壊耳根
　其耳聡利故　悉能分別知
　持是法華者　雖未得天耳
　但用所生耳　功徳已如是
復次常精進。若善男子善女人。受持是経。
若読若誦若解説若書写。成就八百鼻功徳。
以是清浄鼻根。
聞於三千大千世界上下内外種種諸香。須曼那華香。闍提華香。
末利華香。瞻蔔華香。波羅羅華香。
赤蓮華香。青蓮華香。白蓮華香。華樹香果樹香。
栴檀香沈水香。多摩羅跋香。多伽羅香。
及千万種和香。若抹若丸若塗香。
持是経者。於此間住悉能分別。
又復別知衆生之香。象香馬香牛羊等香。男香女香。
童子香童女香。及草木叢林香。若近若遠所有諸香。
悉皆得聞分別不錯。持是経者。雖住於此。
亦聞天上諸天之香。
波利質多羅拘〓陀羅樹香。及曼陀羅華香。摩訶曼陀羅華香。
曼殊沙華香。摩訶曼殊沙華香。
栴檀沈水。種種抹香。諸雑華香。如是等天香。
和合所出之香。無不聞知。又聞諸天身香。
釈提桓因在勝殿上五欲娯楽嬉戯時香。
若在妙法堂上為〓利諸天説法時香。
若於諸園遊戯時香。及余天等男女身香。皆悉遥聞。
如是展転乃至梵天。上至有頂諸天身香。
亦皆聞之。并聞諸天所焼之香。及声聞香。
辟支仏香。菩薩香。諸仏身香。
亦皆遥聞知其所在。雖聞此香。然於鼻根不壊不錯。
若欲分別為他人説。憶念不謬。
爾時世尊欲重宣此義。而説偈言
　是人鼻清浄　於此世界中
　若香若臭物　種種悉聞知
　須曼那闍提　多摩羅栴檀
　沈水及桂香　種種華果香
　及知衆生香　男子女人香
　説法者遠住　聞香知所在
　大勢転輪王　小転輪及子
　群臣諸宮人　聞香知所在
　身所著珍宝　及地中宝蔵
　転輪王宝女　聞香知所在
　諸人厳身具　衣服及瓔珞
　種種所塗香　聞則知其身
　諸天若行坐　遊戯及神変
　持是法華者　聞香悉能知
　諸樹華果実　及蘇油香気
　持経者住此　悉知其所在
　諸山深嶮処　栴檀樹華敷
　衆生在中者　聞香皆能知
　鉄囲山大海　地中諸衆生
　持経者聞香　悉知其所在
　阿修羅男女　及其諸眷属
　闘諍遊戯時　聞香皆能知
　曠野険隘処　師子象虎狼
　野牛水牛等　聞香知所在
　若有懐妊者　未弁其男女
　無根及非人　聞香悉能知
　以聞香力故　知其初懐妊
　成就不成就　安楽産福子
　以聞香力故　知男女所念
　染欲痴恚心　亦知修善者
　地中衆伏蔵　金銀諸珍宝
　銅器之所盛　聞香悉能知
　種種諸瓔珞　無能識其価
　聞香知貴賤　出処及所在
　天上諸華等　曼陀曼殊沙
　波利質多樹　聞香悉能知
　天上諸宮殿　上中下差別
　衆宝華荘厳　聞香悉能知
　天園林勝殿　諸観妙法堂
　在中而娯楽　聞香悉能知
　諸天若聴法　或受五欲時
　来往行坐臥　聞香悉能知
　天女所著衣　好華香荘厳
　周旋遊戯時　聞香悉能知
　如是展転上　乃至於梵天
　入禅出禅者　聞香悉能知
　光音遍浄天　乃至于有頂
　初生及退没　聞香悉能知
　諸比丘衆等　於法常精進
　若坐若経行　及読誦経法
　或在林樹下　専精而坐禅
　持経者聞香　悉知其所在
　菩薩志堅固　坐禅若読経
　或為人説法　聞香悉能知
　在在方世尊　一切所恭敬
　愍衆而説法　聞香悉能知
　衆生在仏前　聞経皆歓喜
　如法而修行　聞香悉能知
　雖未得菩薩　無漏法生鼻
　而是持経者　先得此鼻相
復次常精進。若善男子善女人。受持是経。
若読若誦若解説若書写。得千二百舌功徳。
若好若醜。若美不美。及諸苦渋物。
在其舌根。皆変成上味。如天甘露無不美者。
若以舌根。於大衆中有所演説。
出深妙声能入其心。皆令歓喜快楽。
又諸天子天女釈梵諸天。聞是深妙音声。
有所演説言論次第。皆悉来聴。及諸竜竜女。夜叉夜叉女。
乾闥婆乾闥婆女。阿修羅阿修羅女。
迦楼羅迦楼羅女。緊那羅緊那羅女。
摩〓羅伽摩〓羅伽女。為聴法故。皆来親近恭敬供養。
及比丘比丘尼優婆塞優婆夷。
国王王子群臣眷属。小転輪王大転輪王。七宝千子内外眷属。
乗其宮殿倶来聴法。以是菩薩善説法故。
婆羅門居士国内人民。尽其形寿随侍供養。
又諸声聞辟支仏菩薩諸仏。常楽見之。
是人所在方面。諸仏皆向其処説法。
悉能受持一切仏法。又能出於深妙法音。
爾時世尊欲重宣此義。而説偈言
　是人舌根浄　終不受悪味
　其有所食〓　悉皆成甘露
　以深浄妙声　於大衆説法
　以諸因縁喩　引導衆生心
　聞者皆歓喜　設諸上供養
　諸天竜夜叉　及阿修羅等
　皆以恭敬心　而共来聴法
　是説法之人　若欲以妙音
　遍満三千界　随意即能至
　大小転輪王　及千子眷属
　合掌恭敬心　常来聴受法
　諸天竜夜叉　羅刹毘舎闍
　亦以歓喜心　常楽来供養
　梵天王魔王　自在大自在
　如是諸天衆　常来至其所
　諸仏及弟子　聞其説法音
　常念而守護　或時為現身
復次常精進。若善男子善女人。受持是経。
若読若誦若解説若書写。得八百身功徳。
得清浄身如浄瑠璃。衆生憙見。其身浄故。
三千大千世界衆生。生時死時上下好醜。
生善処悪処。悉於中現。及鉄囲山。大鉄囲山。
弥楼山。摩訶弥楼山等諸山。
及其中衆生悉於中現。下至阿鼻地獄上至有頂。
所有及衆生悉於中現。若声聞辟支仏菩薩諸仏説法。
皆於身中現其色像。爾時世尊欲重宣此義。
而説偈言
　若持法華経　其身甚清浄
　如彼浄瑠璃　衆生皆憙見
　又如浄明鏡　悉見諸色像
　菩薩於浄身　皆見世所有
　唯独自明了　余人所不見
　三千世界中　一切諸群萌
　天人阿修羅　地獄鬼畜生
　如是諸色像　皆於身中現
　諸天等宮殿　乃至於有頂
　鉄囲及弥楼　摩訶弥楼山
　諸大海水等　皆於身中現
　諸仏及声聞　仏子菩薩等
　若独若在衆　説法悉皆現
　雖未得無漏　法性之妙身
　以清浄常体　一切於中現
復次常精進。若善男子善女人。
如来滅後受持是経。若読若誦若解説若書写。
得千二百意功徳。以是清浄意根。
乃至聞一偈一句。通達無量無辺之義。解是義已。
能演説一句一偈。至於一月四月乃至一歳。
諸所説法随其義趣。皆与実相不相違背。
若説俗間経書。治世語言資生業等。皆順正法。
三千大千世界六趣衆生。心之所行。
心所動作。心所戯論。皆悉知之。
雖未得無漏智慧。而其意根清浄如此。
是人有所思惟籌量言説。皆是仏法無不真実。
亦是先仏経中所説。爾時世尊欲重宣此義。而説偈言
　是人意清浄　明利無穢濁
　以此妙意根　知上中下法
　乃至聞一偈　通達無量義
　次第如法説　月四月至歳
　是世界内外　一切諸衆生
　若天竜及人　夜叉鬼神等
　其在六趣中　所念若干種
　持法華之報　一時皆悉知
　十方無数仏　百福荘厳相
　為衆生説法　悉聞能受持
　思惟無量義　説法亦無量
　終始不忘錯　以持法華故
　悉知諸法相　随義識次第
　達名字語言　如所知演説
　此人有所説　皆是先仏法
　以演此法故　於衆無所畏
　持法華経者　意根浄若斯
　雖未得無漏　先有如是相
　是人持此経　安住希有地
　為一切衆生　歓喜而愛敬
　能以千万種　善巧之語言
　分別而演説　持法華経故

妙法蓮華経常不軽菩薩品第二十

爾時仏告得大勢菩薩摩訶薩。汝今当知。
若比丘比丘尼優婆塞優婆夷。持法華経者。
若有悪口罵詈誹謗。獲大罪報。如前所説。
其所得功徳。如向所説。
眼耳鼻舌身意清浄。得大勢。
乃往古昔過無量無辺不可思議阿僧祇劫。

有仏名威音王如来応供正遍知明行足善逝世間解無上士調御丈夫天人師仏世尊。劫名離衰。国名大成。
其威音王仏。於彼世中。為天人阿修羅説法。
為求声聞者。説応四諦法。
度生老病死究竟涅槃。為求辟支仏者。説応十二因縁法。
為諸菩薩因阿耨多羅三藐三菩提。
説応六波羅蜜法究竟仏慧。得大勢。是威音王仏。
寿四十万億那由他恒河沙劫。正法住世劫数。
如一閻浮提微塵。像法住世劫数。
如四天下微塵。其仏饒益衆生已。然後滅度。
正法像法滅尽之後。於此国土復有仏出。

亦号威音王如来応供正遍知明行足善逝世間解無上士調御丈夫天人師仏世尊。
如是次第有二万億仏皆同一号。最初威音王如来。
既已滅度。正法滅後於像法中。
増上慢比丘有大勢力。爾時有一菩薩比丘。名常不軽。得大勢。
以何因縁。名常不軽。是比丘凡有所見。
若比丘比丘尼優婆塞優婆夷。
皆悉礼拝讃歎。而作是言。我深敬汝等不敢軽慢。
所以者何。汝等皆行菩薩道当得作仏。
而是比丘。不専読誦経典。但行礼拝。
乃至遠見四衆。亦復故往礼拝讃歎而作是言。
我不敢軽於汝等。汝等皆当作仏故。四衆之中。
有生瞋恚心不浄者。悪口罵詈言。是無智比丘。

従何所来自言我不軽汝而与我等授記当得作仏。我等不用如是虚妄授記。
如此経歴多年常被罵詈。
不生瞋恚常作是言。汝当作仏。説是語時。
衆人或以杖木瓦石而打擲之。避走遠住。猶高声唱言。
我不敢軽於汝等。汝等皆当作仏。
以其常作是語故。
増上慢比丘比丘尼優婆塞優婆夷。号之為常不軽。是比丘臨欲終時。
於虚空中。具聞威音王仏先所説法華経。
二十千万億偈悉能受持。
即得如上眼根清浄耳鼻舌身意根清浄。得是六根清浄已。
更増寿命二百万億那由他歳。広為人説是法華経。
於時増上慢四衆。
比丘比丘尼優婆塞優婆夷。軽賤是人。為作不軽名者。
見其得大神通力楽説弁力大善寂力。
聞其所説皆信伏随従。
是菩薩復化千万億衆令住阿耨多羅三藐三菩提。命終之後得値二千億仏。
皆号日月灯明。於其法中説是法華経。
以是因縁復値二千億仏。同号雲自在灯王。
於此諸仏法中受持読誦。
為諸四衆説此経典故。
得是常眼清浄耳鼻舌身意諸根清浄。於四衆中説法心無所畏。得大勢。
是常不軽菩薩摩訶薩供養如是若干諸仏。
恭敬尊重讃歎種諸善根。
於後復値千万億仏。亦於諸仏法中説是経典。
功徳成就当得作仏。得大勢。於意云何。
爾時常不軽菩薩豈異人乎。則我身是。若我於宿世。
不受持読誦此経。
為他人説者不能疾得阿耨多羅三藐三菩提。我於先仏所。
受持読誦此経為人説故。
疾得阿耨多羅三藐三菩提。得大勢。
彼時四衆比丘比丘尼優婆塞優婆夷。以瞋恚意軽賤我故。
二百億劫常不値仏不聞法不見僧。
千劫於阿鼻地獄受大苦悩。畢是罪已。
復遇常不軽菩薩教化阿耨多羅三藐三菩提。得大勢。
於汝意云何。爾時四衆常軽是菩薩者。
豈異人乎。今此会中跋陀婆羅等五百菩薩。
師子月等五百比丘尼。思仏等五百優婆塞。
皆於阿耨多羅三藐三菩提不退転者是。得大勢。
当知是法華経。大饒益諸菩薩摩訶薩。
能令至於阿耨多羅三藐三菩提。

是故諸菩薩摩訶薩於如来滅後常応受持読誦解説書写是経。爾時世尊。欲重宣此義。
而説偈言
　過去有仏　号威音王　神智無量
　将導一切　天人竜神　所共供養
　是仏滅後　法欲尽時　有一菩薩
　名常不軽　時諸四衆　計著於法
　不軽菩薩　往到其所　而語之言
　我不軽汝　汝等行道　皆当作仏
　諸人聞已　軽毀罵詈　不軽菩薩
　能忍受之　其罪畢已　臨命終時
　得聞此経　六根清浄　神通力故
　増益寿命　復為諸人　広説是経
　諸著法衆　皆蒙菩薩　教化成就
　令住仏道　不軽命終　値無数仏
　説是経故　得無量福　漸具功徳
　疾成仏道　彼時不軽　則我身是
　時四部衆　著法之者　聞不軽言
　汝当作仏　以是因縁　値無数仏
　此会菩薩　五百之衆　并及四部
　清信士女　今於我前　聴法者是
　我於前世　勧是諸人　聴受斯経
　第一之法　開示教人　令住涅槃
　世世受持　如是経典　億億万劫
　至不可議　時乃得聞　是法華経
　億億万劫　至不可議　諸仏世尊
　時説是経　是故行者　於仏滅後
　聞如是経　勿生疑惑　応当一心
　広説此経　世世値仏　疾成仏道

妙法蓮華経如来神力品第二十一

爾時千世界微塵等菩薩摩訶薩。
従地涌出者。
皆於仏前一心合掌瞻仰尊顔而白仏言。世尊。我等於仏滅後。
世尊分身所在国土滅度之処。当広説此経。所以者何。
我等亦自欲得是真浄大法。
受持読誦解説書写而供養之。
爾時世尊於文殊師利等無量百千万億旧住娑婆世界菩薩摩訶薩。
及諸比丘比丘尼優婆塞優婆夷。

天竜夜叉乾闥婆阿修羅迦楼羅緊那羅摩〓羅伽人非人等一切衆前。現大神力出広長舌上至梵世。
一切毛孔放於無量無数色光。
皆悉遍照十方世界。衆宝樹下師子座上諸仏亦復如是。
出広長舌放無量光。
釈迦牟尼仏及宝樹下諸仏。現神力時満百千歳。然後還摂舌相。
一時謦〓倶共弾指。是二音声。
遍至十方諸仏世界。地皆六種震動。其中衆生。

天竜夜叉乾闥婆阿修羅迦楼羅緊那羅摩〓羅伽人非人等。以仏神力故。
皆見此娑婆世界無量無辺百千万億衆宝樹下師子座上諸仏。

及見釈迦牟尼仏共多宝如来在宝塔中坐師子座。又見無量無辺百千万億菩薩摩訶薩。
及諸四衆恭敬囲繞釈迦牟尼仏。
既見是已。皆大歓喜得未曾有。
即時諸天於虚空中高声唱言。
過此無量無辺百千万億阿僧祇世界。有国名娑婆。是中有仏。
名釈迦牟尼。今為諸菩薩摩訶薩。説大乗経。
名妙法蓮華教菩薩法仏所護念。汝等当深心随喜。
亦当礼拝供養釈迦牟尼仏。
彼諸衆生聞虚空中声已。合掌向娑婆世界。作如是言。
南無釈迦牟尼仏。南無釈迦牟尼仏。
以種種華香瓔珞幡蓋及諸厳身之具珍宝妙物。
皆共遥散娑婆世界。所散諸物従十方来。
譬如雲集変成宝帳。遍覆此間諸仏之上。
于時十方世界通達無礙。如一仏土。
爾時仏告上行等菩薩大衆。
諸仏神力如是無量無辺不可思議。若我以是神力。
於無量無辺百千万億阿僧祇劫。
為嘱累故説此経功徳。猶不能尽以要言之。
如来一切所有之法。如来一切自在神力。
如来一切秘要之蔵。如来一切甚深之事。
皆於此経宣示顕説。是故汝等於如来滅後。
応一心受持読誦解説書写如説修行。所在国土。
若有受持読誦解説書写如説修行。若経巻所住之処。
若於園中。若於林中。若於樹下。若於僧坊。
若白衣舎。若在殿堂。若山谷曠野。
是中皆応起塔供養。所以者何。
当知是処即是道場。諸仏於此得阿耨多羅三藐三菩提。
諸仏於此転於法輪。諸仏於此而般涅槃。
爾時世尊。欲重宣此義。而説偈言
　諸仏救世者　住於大神通
　為悦衆生故　現無量神力
　舌相至梵天　身放無数光
　為求仏道者　現此希有事
　諸仏謦〓声　及弾指之声
　周聞十方国　地皆六種動
　以仏滅度後　能持是経故
　諸仏皆歓喜　現無量神力
　嘱累是経故　讃美受持者
　於無量劫中　猶故不能尽
　是人之功徳　無辺無有窮
　如十方虚空　不可得辺際
　能持是経者　則為已見我
　亦見多宝仏　及諸分身者
　又見我今日　教化諸菩薩
　能持是経者　令我及分身
　滅度多宝仏　一切皆歓喜
　十方現在仏　并過去未来
　亦見亦供養　亦令得歓喜
　諸仏坐道場　所得秘要法
　能持是経者　不久亦当得
　能持是経者　於諸法之義
　名字及言辞　楽説無窮尽
　如風於空中　一切無障礙
　於如来滅後　知仏所説経
　因縁及次第　随義如実説
　如日月光明　能除諸幽冥
　斯人行世間　能滅衆生闇
　教無量菩薩　畢竟住一乗
　是故有智者　聞此功徳利
　於我滅度後　応受持斯経
　是人於仏道　決定無有疑

妙法蓮華経嘱累品第二十二

爾時釈迦牟尼仏。従法座起現大神力。
以右手摩無量菩薩摩訶薩頂。而作是言。
我於無量百千万億阿僧祇劫。
修習是難得阿耨多羅三藐三菩提法。今以付嘱汝等。
汝等応当一心流布此法広令増益。
如是三摩諸菩薩摩訶薩頂。而作是言。
我於無量百千万億阿僧祇劫。
修習是難得阿耨多羅三藐三菩提法。今以付嘱汝等。
汝等当受持読誦広宣此法。令一切衆生普得聞知。
所以者何。如来有大慈悲。
無諸慳〓亦無所畏。能与衆生仏之智慧如来智慧自然智慧。
如来是一切衆生之大施主。
汝等亦応随学如来之法。勿生慳〓。於未来世。
若有善男子善女人。信如来智慧者。
当為演説此法華経使得聞知。為令其人得仏慧故。
若有衆生不信受者。
当於如来余深法中示教利喜。汝等若能如是。
則為已報諸仏之恩。時諸菩薩摩訶薩。聞仏作是説已。
皆大歓喜遍満其身。益加恭敬曲躬低頭。
合掌向仏倶発声言。如世尊勅当具奉行。
唯然世尊。願不有慮。諸菩薩摩訶薩衆。
如是三反倶発声言。如世尊勅当具奉行。
唯然世尊。願不有慮。爾時釈迦牟尼仏。
令十方来諸分身仏各還本土。而作是言。
諸仏各随所安。多宝仏塔還可如故。説是語時。
十方無量分身諸仏。坐宝樹下師子座上者。
及多宝仏。并上行等無辺阿僧祇菩薩大衆。
舎利弗等声聞四衆。
及一切世間天人阿修羅等。聞仏所説。皆大歓喜

妙法蓮華経薬王菩薩本事品第二十三

爾時宿王華菩薩白仏言。世尊。薬王菩薩。
云何遊於娑婆世界。世尊。是薬王菩薩。
有若干百千万億那由他難行苦行。善哉世尊。
願少解説。
諸天竜神夜叉乾闥婆阿修羅迦楼羅緊那羅摩〓羅伽人非人等。
又他国土諸来菩薩。及此声聞衆。聞皆歓喜。
爾時仏告宿王華菩薩。
乃往過去無量恒河沙劫有仏。

号日月浄明徳如来応供正遍知明行足善逝世間解無上士調御丈夫天人師仏世尊。其仏有八十億大菩薩摩訶薩。
七十二恒河沙大声聞衆。
仏寿四万二千劫菩薩寿命亦等。
彼国無有女人地獄餓鬼畜生阿修羅等及以諸難。地平如掌瑠璃所成。
宝樹荘厳。宝帳覆上。垂宝華幡。
宝瓶香炉周遍国界。七宝為台。一樹一台。
其樹去台尽一箭道。此諸宝樹。皆有菩薩声聞而坐其下。
諸宝台上。各有百億諸天作天妓楽。
歌歎於仏以為供養。爾時彼仏。
為一切衆生憙見菩薩及衆菩薩諸声聞衆。説法華経。
是一切衆生憙見菩薩楽習苦行。
於日月浄明徳仏法中。精進経行一心求仏。
満万二千歳已。得現一切色身三昧。
得此三昧已心大歓喜。即作念言。我得現一切色身三昧。
皆是得聞法華経力。
我今当供養日月浄明徳仏及法華経。即時入是三昧。
於虚空中雨曼陀羅華摩訶曼陀羅華。
細抹堅黒栴檀。満虚空中如雲而下。
又雨海此岸栴檀之香此香六銖。価直娑婆世界。以供養仏。
作是供養已。従三昧起。而自念言。
我雖以神力供養於仏。不如以身供養。
即服諸香。栴檀。薫陸。兜楼婆。畢力迦。沈水。
膠香。又飲瞻蔔諸華香油。満千二百歳已。
香油塗身。於日月浄明徳仏前。
以天宝衣而自纒身已。灌諸香油。以神通力願。而自燃身。
光明遍照八十億恒河沙世界。
其中諸仏同時讃言。善哉善哉。善男子。是真精進。
是名真法供養如来。
若以華香瓔珞焼香抹香塗香天繒幡蓋及海此岸栴檀之香。
如是等種種諸物供養。所不能及。
仮使国城妻子布施亦所不及。善男子。是名第一之施。
於諸施中最尊最上。以法供養諸如来故。
作是語已而各黙然。其身火燃千二百歳。
過是已後其身乃尽。一切衆生憙見菩薩。
作如是法供養已。命終之後。
復生日月浄明徳仏国中。於浄徳王家。結跏趺坐忽然化生。
即為其父。而説偈言
　大王今当知　我経行彼処
　即時得一切　現諸身三昧
　勤行大精進　捨所愛之身
　供養於世尊　為求無上慧
説是偈已。而白父言。日月浄明徳仏。
今故現在。我先供養仏已。
得解一切衆生語言陀羅尼。復聞是法華経。八百千万億那由他。
甄迦羅。頻婆羅。阿〓婆等偈。大王。
我今当還供養此仏。白已即坐七宝之台。
上昇虚空高七多羅樹。
往到仏所頭面礼足合十指爪。以偈讃仏
　容顔甚奇妙　光明照十方
　我適曾供養　今復還親近
爾時一切衆生憙見菩薩。説是偈已。
而白仏言。世尊。世尊猶故在世。
爾時日月浄明徳仏告一切衆生憙見菩薩。善男子。
我涅槃時到。滅尽時至。汝可安施牀座。
我於今夜当般涅槃。又勅一切衆生憙見菩薩。
善男子。我以仏法嘱累於汝。及諸菩薩大弟子。
并阿耨多羅三藐三菩提法。
亦以三千大千七宝世界。諸宝樹宝台。及給侍諸天。
悉付於汝。我滅度後所有舎利。亦付嘱汝。
当令流布広設供養。応起若干千塔。
如是日月浄明徳仏。勅一切衆生憙見菩薩已。
於夜後分入於涅槃。爾時一切衆生憙見菩薩。
見仏滅度悲感懊悩恋慕於仏。
即以海此岸栴檀為〓。供養仏身。而以焼之。
火滅已後。収取舎利。作八万四千宝瓶。
以起八万四千塔。高三世界。表刹荘厳。
垂諸幡蓋懸衆宝鈴。爾時一切衆生憙見菩薩。
復自念言。我雖作是供養心猶未足。
我今当更供養舎利。便語諸菩薩大弟子。
及天竜夜叉等一切大衆。汝等当一心念。
我今供養日月浄明徳仏舎利。作是語已。
即於八万四千塔前。燃百福荘厳臂。
七万二千歳而以供養。
令無数求声聞衆無量阿僧祇人発阿耨多羅三藐三菩提心。
皆使得住現一切色身三昧。爾時諸菩薩天人阿修羅等。
見其無臂憂悩悲哀。而作是言。
此一切衆生憙見菩薩。是我等師。教化我者。
而今焼臂身不具足。于時一切衆生憙見菩薩。
於大衆中立此誓言。我捨両臂。
必当得仏金色之身。若実不虚。令我両臂還復如故。
作是誓已自然還復。
由斯菩薩福徳智慧淳厚所致。当爾之時。三千大千世界六種震動。
天雨宝華。一切天人得未曾有。
仏告宿王華菩薩。於汝意云何。一切衆生憙見菩薩。
豈異人乎。今薬王菩薩是也。
其所捨身布施如是。無量百千万億那由他数。宿王華。
若有発心欲得阿耨多羅三藐三菩提者。
能燃手指乃至足一指供養仏塔。

勝以国城妻子及三千大千国土山林河池諸珍宝物而供養者。若復有人。
以七宝満三千大千世界。供養於仏及大菩薩辟支仏阿羅漢。
是人所得功徳。不如受持此法華経。
乃至一四句偈其福最多。宿王華。
譬如一切川流江河諸水之中。海為第一。
此法華経亦復如是。於諸如来所説経中。最為深大。
又如土山黒山小鉄囲山大鉄囲山及十宝山。
衆山之中須弥山為第一。此法華経亦復如是。
於諸経中最為其上。又如衆星之中。
月天子最為第一。此法華経亦復如是。
於千万億種諸経法中。最為照明。
又如日天子能除諸闇。此経亦復如是。
能破一切不善之闇。又如諸小王中。転輪聖王最為第一。
此経亦復如是。於衆経中最為其尊。
又如帝釈。於三十三天中王。此経亦復如是。
諸経中王。又如大梵天王。一切衆生之父。
此経亦復如是。一切賢聖学無学。
及発菩薩心者之父。又如一切凡夫人中。
須陀〓斯陀含阿那含阿羅漢辟支仏為第一。
此経亦復如是。一切如来所説。若菩薩所説。
若声聞所説。諸経法中最為第一。
有能受持是経典者。亦復如是。於一切衆生中亦為第一。
一切声聞辟支仏中菩薩為第一。
此経亦復如是。於一切諸経法中最為第一。
如仏為諸法王。此経亦復如是。諸経中王。宿王華。
此経能救一切衆生者。
此経能令一切衆生離諸苦悩。此経能大饒益一切衆生。
充満其願。如清涼池。能満一切諸渇乏者。
如寒者得火。如裸者得衣。如商人得主。
如子得母。如渡得船。如病得医。如暗得灯。
如貧得宝。如民得王。如賈客得海。
如炬除暗。此法華経亦復如是。
能令衆生離一切苦一切病痛。能解一切生死之縛。
若人得聞此法華経。若自書。若教人書。
所得功徳。以仏智慧籌量多少不得其辺。
若書是経巻。華香瓔珞。焼香抹香塗香。
幡蓋衣服。種種之灯。蘇灯油灯。諸香油灯。
瞻蔔油灯。須曼那油灯。波羅羅油灯。
婆利師迦油灯。那婆摩利油灯供養。
所得功徳亦復無量。宿王華。
若有人聞是薬王菩薩本事品者。亦得無量無辺功徳。
若有女人聞是薬王菩薩本事品。能受持者。
尽是女身後不復受。若如来滅後後五百歳中。若有女人。
聞是経典如説修行。於此命終。
即往安楽世界阿弥陀仏大菩薩衆囲繞住処。
生蓮華中宝座之上。不復為貪欲所悩。
亦復不為瞋恚愚痴所悩。
亦復不為〓慢嫉妬諸垢所悩。得菩薩神通無生法忍。
得是忍已。眼根清浄。以是清浄眼根。
見七百万二千億那由他恒河沙等諸仏如来。
是時諸仏遥共讃言。善哉善哉。善男子。
汝能於釈迦牟尼仏法中。
受持読誦思惟是経為他人説。所得福徳無量無辺。火不能焼。
水不能漂。汝之功徳千仏共説不能令尽。
汝今已能破諸魔賊壊生死軍。
諸余怨敵皆悉摧滅。善男子。
百千諸仏以神通力共守護汝。於一切世間天人之中無如汝者。
唯除如来。
其諸声聞辟支仏乃至菩薩智慧禅定。無有与汝等者。宿王華。
此菩薩成就如是功徳智慧之力。
若有人聞是薬王菩薩本事品。能随喜讃善者。
是人現世口中常出青蓮華香。身毛孔中。常出牛頭栴檀之香。
所得功徳如上所説。是故宿王華。
以此薬王菩薩本事品。嘱累於汝。
我滅度後後五百歳中。広宣流布於閻浮提無令断絶。
悪魔魔民諸天竜夜叉鳩槃荼等得其便也。
宿王華。汝当以神通之力守護是経。
所以者何。此経則為閻浮提人病之良薬。
若人有病。得聞是経病即消滅。不老不死。
宿王華。汝若見有受持是経者。
応以青蓮華盛満抹香供散其上。散已作是念言。
此人不久。必当取草坐於道場破諸魔軍。
当吹法螺撃大法鼓。
度脱一切衆生老病死海。是故求仏道者。見有受持是経典人。
応当如是生恭敬心。
説是薬王菩薩本事品時。八万四千菩薩。
得解一切衆生語言陀羅尼。多宝如来於宝塔中。
讃宿王華菩薩言。善哉善哉。宿王華。
汝成就不可思議功徳。乃能問釈迦牟尼仏如此之事。
利益無量一切衆生

妙法蓮華経妙音菩薩品第二十四

爾時釈迦牟尼仏。放大人相肉髻光明。
及放眉間白毫相光。
遍照東方百八万億那由他恒河沙等諸仏世界。過是数已有世界。
名浄光荘厳。其国有仏。

号浄華宿王智如来応供正遍知明行足善逝世間解無上士調御丈夫天人師仏世尊。
為無量無辺菩薩大衆恭敬囲繞而為説法。
釈迦牟尼仏白毫光明遍照其国。爾時一切浄光荘厳国中。
有一菩薩名曰妙音。久已植衆徳本。
供養親近無量百千万億諸仏。
而悉成就甚深智慧。得妙幢相三昧。法華三昧。浄徳三昧。
宿王戯三昧。無縁三昧。智印三昧。
解一切衆生語言三昧。集一切功徳三昧。清浄三昧。
神通遊戯三昧。慧炬三昧。荘厳王三昧。
浄光明三昧。浄蔵三昧。不共三昧。日旋三昧。
得如是等百千万億恒河沙等諸大三昧。
釈迦牟尼仏光照其身。即白浄華宿王智仏言。
世尊。我当往詣娑婆世界。
礼拝親近供養釈迦牟尼仏。及見文殊師利法王子菩薩。
薬王菩薩。勇施菩薩。宿王華菩薩。
上行意菩薩。荘厳王菩薩。薬上菩薩。
爾時浄華宿王智仏告妙音菩薩。汝莫軽彼国生下劣想。
善男子。彼娑婆世界。
高下不平土石諸山穢悪充満仏身卑小。諸菩薩衆其形亦小。
而汝身四万二千由旬。我身六百八十万由旬。
汝身第一端正。百千万福光明殊妙。
是故汝往莫軽彼国若仏菩薩及国土生下劣想。
妙音菩薩白其仏言。世尊。我今詣娑婆世界。
皆是如来之力。如来神通遊戯。
如来功徳智慧荘厳。於是妙音菩薩。不起于座身不動揺。
而入三昧。以三昧力。
於耆闍崛山去法座不遠。化作八万四千衆宝蓮華。
閻浮檀金為茎。白銀為葉。金剛為鬚。
甄叔迦宝以為其台。爾時文殊師利法王子。
見是蓮華而白仏言。世尊。是何因縁先現此瑞。
有若干千万蓮華。閻浮檀金為茎。白銀為葉。
金剛為鬚。甄叔迦宝以為其台。
爾時釈迦牟尼仏告文殊師利。是妙音菩薩摩訶薩。
欲従浄華宿王智仏国。与八万四千菩薩囲繞。
而来至此娑婆世界。供養親近礼拝於我。
亦欲供養聴法華経。文殊師利白仏言。
世尊。是菩薩種何善本修何功徳。
而能有是大神通力。行何三昧。
願為我等説是三昧名字。我等亦欲勤修行之。行此三昧。
乃能見是菩薩色相大小威儀進止。唯願世尊。
以神通力。彼菩薩来令我得見。
爾時釈迦牟尼仏告文殊師利。此久滅度多宝如来。
当為汝等而現其相。時多宝仏告彼菩薩。
善男子来。文殊師利法王子。欲見汝身。
于時妙音菩薩。於彼国没。
与八万四千菩薩倶共発来。所経諸国六種震動。
皆悉雨於七宝蓮華。百千天楽不鼓自鳴。是菩薩。
目如広大青蓮華葉。正使和合百千万月。
其面貌端正復過於此。身真金色。
無量百千功徳荘厳。威徳熾盛光明照曜。諸相具足。
如那羅延堅固之身。入七宝台上昇虚空。
去地七多羅樹。諸菩薩衆恭敬囲繞。
而来詣此娑婆世界耆闍崛山。到已下七宝台。
以価直百千瓔珞。持至釈迦牟尼仏所。
頭面礼足奉上瓔珞。而白仏言。世尊。浄華宿王智仏。
問訊世尊。少病少悩起居軽利安楽行不。
四大調和不。世事可忍不。衆生易度不。
無多貪欲瞋恚愚痴嫉妬慳慢不。
無不孝父母不敬沙門邪見不善心不摂五情不。
世尊。衆生能降伏諸魔怨不。久滅度多宝如来。
在七宝塔中来聴法不。又問訊多宝如来。
安穏少悩堪忍久住不。世尊。
我今欲見多宝仏身。唯願世尊。示我令見。
爾時釈迦牟尼仏語多宝仏。是妙音菩薩欲得相見。
時多宝仏告妙音言。善哉善哉。
汝能為供養釈迦牟尼仏。及聴法華経。
并見文殊師利等。故来至此
爾時華徳菩薩白仏言。世尊。是妙音菩薩。
種何善根修何功徳。有是神力。
仏告華徳菩薩。過去有仏。
名雲雷音王多陀阿伽度阿羅訶三藐三仏陀。国名現一切世間。
劫名憙見。妙音菩薩。於万二千歳。
以十万種妓楽。供養雲雷音王仏。
并奉上八万四千七宝鉢。以是因縁果報。
今生浄華宿王智仏国有是神力。華徳。於汝意云何。
爾時雲雷音王仏所妙音菩薩妓楽供養奉上宝器者。
豈異人乎。今此妙音菩薩摩訶薩是。華徳。
是妙音菩薩。
已曾供養親近無量諸仏久植徳本。
又値恒河沙等百千万億那由他仏。華徳。汝但見妙音菩薩其身在此。
而是菩薩現種種身。処処為諸衆生説是経典。
或現梵王身。或現帝釈身。或現自在天身。
或現大自在天身。或現天大将軍身。
或現毘沙門天王身。或現転輪聖王身。
或現諸小王身。或現長者身。或現居士身。
或現宰官身。或現婆羅門身。
或現比丘比丘尼優婆塞優婆夷身。或現長者居士婦女身。
或現宰官婦女身。或現婆羅門婦女身。
或現童男童女身。
或現天竜夜叉乾闥婆阿修羅迦楼羅緊那羅摩〓羅伽人非人等身。而説是経。
諸有地獄餓鬼畜生。及衆難処皆能救済。
乃至於王後宮。変為女身而説是経。華徳。
是妙音菩薩。能救護娑婆世界諸衆生者。
是妙音菩薩。如是種種変化現身。
在此娑婆国土。為諸衆生説是経典。
於神通変化智慧無所損減。是菩薩。以若干智慧。
明照娑婆世界。令一切衆生各得所知。
於十方恒河沙世界中亦復如是。
若応以声聞形得度者。現声聞形而為説法。
応以辟支仏形得度者。現辟支仏形而為説法。
応以菩薩形得度者。現菩薩形而為説法。
応以仏形得度者。即現仏形而為説法。
如是種種随所応度者。而為現形。
乃至応以滅度而得度者。示現滅度。華徳。
妙音菩薩摩訶薩。成就大神通智慧之力。
其事如是
爾時華徳菩薩白仏言。世尊。
是妙音菩薩深種善根。世尊。是菩薩住何三昧。
而能如是在所変現度脱衆生。仏告華徳菩薩。
善男子。其三昧名現一切色身。
妙音菩薩住是三昧中。能如是饒益無量衆生。
説是妙音菩薩品時。
与妙音菩薩倶来者八万四千人。皆得現一切色身三昧。
此娑婆世界無量菩薩。亦得是三昧及陀羅尼。
爾時妙音菩薩摩訶薩。供養釈迦牟尼仏及多宝仏塔已。
還帰本土。所経諸国六種震動。雨宝蓮華。
作百千万億種種妓楽。既到本国。
与八万四千菩薩囲繞。至浄華宿王智仏所。
白仏言。世尊。我到娑婆世界饒益衆生。
見釈迦牟尼仏。及見多宝仏塔礼拝供養。
又見文殊師利法王子菩薩。及見薬王菩薩。
得勤精進力菩薩。勇施菩薩等。
亦令是八万四千菩薩得現一切色身三昧。
説是妙音菩薩来往品時。四万二千天子得無生法忍。
華徳菩薩得法華三昧

妙法蓮華経観世音菩薩普門品第二十五

爾時無尽意菩薩即従座起。
偏袒右肩合掌向仏而作是言。世尊。観世音菩薩。
以何因縁名観世音。仏告無尽意菩薩。
善男子若有無量百千万億衆生受諸苦悩。
聞是観世音菩薩。一心称名。
観世音菩薩即時観其音声皆得解脱。
若有持是観世音菩薩名者。設入大火火不能焼。
由是菩薩威神力故。若為大水所漂。
称其名号即得浅処。若有百千万億衆生。
為求金銀瑠璃〓〓碼碯珊瑚琥珀真珠等宝。入於大海。
仮使黒風吹其船舫。飄堕羅刹鬼国。
其中若有乃至一人。称観世音菩薩名者。
是諸人等。皆得解脱羅刹之難。
以是因縁名観世音。若復有人。臨当被害。
称観世音菩薩名者。彼所執刀杖。尋段段壊。而得解脱。
若三千大千国土満中夜叉羅刹。欲来悩人。
聞其称観世音菩薩名者。是諸悪鬼。
尚不能以悪眼視之。況復加害。設復有人。
若有罪若無罪。〓械枷鎖検繋其身。
称観世音菩薩名者。皆悉断壊即得解脱。
若三千大千国土満中怨賊。
有一商主将諸商人。齎持重宝経過険路。
其中一人作是唱言。諸善男子勿得恐怖。汝等。
応当一心称観世音菩薩名号。
是菩薩能以無畏施於衆生。汝等。若称名者。
於此怨賊当得解脱。衆商人聞倶発声言南無観世音菩薩。
称其名故即得解脱。無尽意。
観世音菩薩摩訶薩。威神之力巍巍如是。
若有衆生多於婬欲。常念恭敬観世音菩薩。便得離欲。
若多瞋恚。常念恭敬観世音菩薩。
便得離瞋。若多愚痴。常念恭敬観世音菩薩。
便得離痴。無尽意。観世音菩薩。
有如是等大威神力多所饒益。是故衆生常応心念。
若有女人設欲求男。
礼拝供養観世音菩薩。便生福徳智慧之男。設欲求女。
便生端正有相之女。宿植徳本衆人愛敬。無尽意。
観世音菩薩。有如是力。若有衆生。
恭敬礼拝観世音菩薩。福不唐捐。是故衆生。
皆応受持観世音菩薩名号。無尽意。
若有人受持六十二億恒河沙菩薩名字。
復尽形供養飲食衣服臥具医薬。於汝意云何。
是善男子善女人功徳多不。無尽意言。
甚多世尊。仏言。若復有人受持観世音菩薩名号。
乃至一時礼拝供養。是二人福正等無異。
於百千万億劫不可窮尽。無尽意。
受持観世音菩薩名号。得如是無量無辺福徳之利
無尽意菩薩白仏言。世尊。観世音菩薩。
云何遊此娑婆世界。云何而為衆生説法。
方便之力。其事云何。仏告無尽意菩薩。
善男子。若有国土衆生応以仏身得度者。
観世音菩薩。即現仏身而為説法。
応以辟支仏身得度者。即現辟支仏身而為説法。
応以声聞身得度者。即現声聞身而為説法。
応以梵王身得度者。
即現梵王身而為説法。応以帝釈身得度者。
即現帝釈身而為説法。応以自在天身得度者。
即現自在天身而為説法。
応以大自在天身得度者。即現大自在天身而為説法。
応以天大将軍身得度者。
即現天大将軍身而為説法。応以毘沙門身得度者。
即現毘沙門身而為説法。応以小王身得度者。
即現小王身而為説法。応以長者身得度者。
即現長者身而為説法。応以居士身得度者。
即現居士身而為説法。
応以宰官身得度者。即現宰官身而為説法。
応以婆羅門身得度者。即現婆羅門身而為説法。
応以比丘比丘尼優婆塞優婆夷身得度者。
即現比丘比丘尼優婆塞優婆夷身而為説法。
応以長者居士宰官婆羅門婦女身得度者。
即現婦女身而為説法。
応以童男童女身得度者。即現童男童女身而為説法。

応以天竜夜叉乾闥婆阿修羅迦楼羅緊那羅摩〓羅伽人非人等身得度者。
即皆現之而為説法。応以執金剛神得度者。
即現執金剛神而為説法。無尽意。是観世音菩薩。
成就如是功徳。
以種種形遊諸国土度脱衆生。是故汝等。応当一心供養観世音菩薩。
是観世音菩薩摩訶薩。
於怖畏急難之中能施無畏。是故此娑婆世界。
皆号之為施無畏者。無尽意菩薩白仏言。世尊。
我今当供養観世音菩薩。即解頸衆宝珠瓔珞。
価直百千両金。而以与之。作是言。仁者。
受此法施珍宝瓔珞。時観世音菩薩不肯受之。
無尽意復白観世音菩薩言。仁者。
愍我等故受此瓔珞
爾時仏告観世音菩薩。

当愍此無尽意菩薩及四衆天竜夜叉乾闥婆阿修羅迦楼羅緊那羅摩〓羅伽人非人等故。受是瓔珞。
即時観世音菩薩愍諸四衆及於天竜人非人等。
受其瓔珞。分作二分。一分奉釈迦牟尼仏。
一分奉多宝仏塔。無尽意。観世音菩薩。
有如是自在神力。遊於娑婆世界。
爾時無尽意菩薩。以偈問曰
　世尊妙相具　我今重問彼
　仏子何因縁　名為観世音
　具足妙相尊　偈答無尽意
　汝聴観音行　善応諸方所
　弘誓深如海　歴劫不思議
　侍多千億仏　発大清浄願
　我為汝略説　聞名及見身
　心念不空過　能滅諸有苦
　仮使興害意　推落大火坑
　念彼観音力　火坑変成池
　或漂流巨海　竜魚諸鬼難
　念彼観音力　波浪不能没
　或在須弥峯　為人所推堕
　念彼観音力　如日虚空住
　或被悪人逐　堕落金剛山
　念彼観音力　不能損一毛
　或値怨賊繞　各執刀加害
　念彼観音力　咸即起慈心
　或遭王難苦　臨刑欲寿終
　念彼観音力　刀尋段段壊
　或囚禁枷鎖　手足被〓械
　念彼観音力　釈然得解脱
　呪詛諸毒薬　所欲害身者
　念彼観音力　還著於本人
　或遇悪羅刹　毒竜諸鬼等
　念彼観音力　時悉不敢害
　若悪獣囲遶　利牙爪可怖
　念彼観音力　疾走無辺方
　〓蛇及蝮蠍　気毒煙火燃
　念彼観音力　尋声自廻去
　雲雷鼓掣電　降雹〓大雨
　念彼観音力　応時得消散
　衆生被困厄　無量苦逼身
　観音妙智力　能救世間苦
　具足神通力　広修智方便
　十方諸国土　無刹不現身
　種種諸悪趣　地獄鬼畜生
　生老病死苦　以漸悉令滅
　真観清浄観　広大智慧観
　悲観及慈観　常願常瞻仰
　無垢清浄光　慧日破諸闇
　能伏災風火　普明照世間
　悲体戒雷震　慈意妙大雲
　〓甘露法雨　滅除煩悩焔
　諍訟経官処　怖畏軍陣中
　念彼観音力　衆怨悉退散
　妙音観世音　梵音海潮音
　勝彼世間音　是故須常念
　念念勿生疑　観世音浄聖
　於苦悩死厄　能為作依怙
　具一切功徳　慈眼視衆生
　福聚海無量　是故応頂礼
爾時持地菩薩即従座起。前白仏言。世尊。
若有衆生。
聞是観世音菩薩品自在之業普門示現神通力者。当知是人功徳不少。
仏説是普門品時。衆中八万四千衆生。
皆発無等等阿耨多羅三藐三菩提心

妙法蓮華経陀羅尼品第二十六

爾時薬王菩薩即従座起。
偏袒右肩合掌向仏。而白仏言。世尊。若善男子善女人。
有能受持法華経者。若読誦通利。
若書写経巻。得幾所福。仏告薬王。
若有善男子善女人。供養八百万億那由他恒河沙等諸仏。
於汝意云何。其所得福寧為多不。甚多世尊。
仏言。若善男子善女人。能於是経。
乃至受持一四句偈。読誦解義如説修行。
功徳甚多。爾時薬王菩薩白仏言。世尊。
我今当与説法者。陀羅尼呪以守護之。即説呪曰
安爾(一)曼爾(二)摩禰(三)摩摩禰(四)旨隷(五)
遮梨第(六)〓〓(羊鳴音七)〓履(网雉反)多〓(八)羶(輸千反)帝(九)
目帝(十)目多履(十一)沙履(十二)阿〓沙履(十三)桑履(十四)
沙履(十五)叉裔(十六)阿叉裔(十七)阿耆膩(十八)羶帝(十九)〓履
(二十)陀羅尼(二十一)阿盧伽婆娑(蘇奈反)簸蔗毘叉膩
(二十二)禰毘剃(二十三)阿便〓(都餓反)邏禰履剃(二十四)
阿亶〓波隷輸地(途売反二十五)〓究隷(二十六)牟究隷
(二十七)阿羅隷(二十八)波羅隷(二十九)首迦差(初几反三十)
阿三磨三履(三十一)仏駄毘吉利〓帝(三十二)
達磨波利差(猜離反)帝(三十三)僧伽涅瞿沙禰(三十四)
婆舎婆舎輸地(三十五)曼〓邏(三十六)曼〓邏叉夜多(三十七)
郵楼〓(三十八)郵楼〓〓舎略(来加反三十九)悪叉邏(四十)
悪叉冶多冶(四十一)阿婆盧(四十二)阿摩若(荏蔗反)
那多夜(四十三)
世尊。是陀羅尼神呪。
六十二億恒河沙等諸仏所説。若有侵毀此法師者。
則為侵毀是諸仏已。時釈迦牟尼仏讃薬王菩薩言。
善哉善哉。薬王。汝愍念擁護此法師故。
説是陀羅尼。於諸衆生多所饒益
爾時勇施菩薩白仏言。世尊。
我亦為擁護読誦受持法華経者。説陀羅尼。
若此法師得是陀羅尼。若夜叉。若羅刹。若富単那。
若吉蔗。若鳩槃荼。若餓鬼等。
伺求其短無能得便。即於仏前。而説呪曰
〓(誓螺反)隷(一)摩訶〓隷(二)郁枳(三)目枳(四)
阿隷(五)阿羅婆第(六)涅隷第(七)涅隷多婆第(八)
伊緻(猪履反)〓(女氏反九)韋緻〓(十)旨緻〓(十一)
涅隷〓〓(十二)涅犁〓婆底(十三)
世尊。是陀羅尼神呪。恒河沙等諸仏所説。
亦皆随喜。若有侵毀此法師者。
則為侵毀是諸仏已
爾時毘沙門天王護世者白仏言。世尊。
我亦為愍念衆生擁護此法師故。
説是陀羅尼。即説呪曰
阿梨(一)那梨(二)〓那梨(三)阿那盧(四)那履
(五)拘那履(六)
世尊。以是神呪擁護法師。
我亦自当擁護持是経者。令百由旬内無諸衰患。
爾時持国天王在此会中。
与千万億那由他乾闥婆衆恭敬囲繞。前詣仏所合掌白仏言。世尊。
我亦以陀羅尼神呪。擁護持法華経者。
即説呪曰
阿伽禰(一)伽禰(二)瞿利(三)乾陀利(四)旃陀利
(五)摩〓耆(六)常求利(七)浮楼莎〓(八)〓底(九)
世尊。是陀羅尼神呪。四十二億諸仏所説。
若有侵毀此法師者。則為侵毀是諸仏已
爾時有羅刹女等。一名藍婆。
二名毘藍婆。三名曲歯。四名華歯。五名黒歯。
六名多髪。七名無厭足。八名持瓔珞。
九名皐諦。十名奪一切衆生精気。
是十羅刹女。
与鬼子母并其子及眷属倶詣仏所同声白仏言。世尊。
我等亦欲擁護読誦受持法華経者。除其衰患。
若有伺求法師短者。令不得便。即於仏前。而説呪曰
伊提履(一)伊提泯(二)伊提履(三)阿提履(四)
伊提履(五)泥履(六)泥履(七)泥履(八)泥履(九)泥履(十)楼醯
(十一)楼醯(十二)楼醯(十三)楼醯(十四)多醯(十五)多醯(十六)多醯(十七)
兜醯(十八)〓醯(十九)
寧上我頭上。莫悩於法師。若夜叉。若羅刹。
若餓鬼。若富単那。若吉蔗。若毘陀羅。
若〓駄。若烏摩勒伽。若阿跋摩羅。
若夜叉吉蔗。若人吉蔗。若熱病。
若一日若二日若三日若四日乃至七日。若常熱病。
若男形若女形。若童男形若童女形。
乃至夢中亦復莫悩。即於仏前。而説偈言
　若不順我呪　悩乱説法者
　頭破作七分　如阿梨樹枝
　如殺父母罪　亦如圧油殃
　斗秤欺誑人　調達破僧罪
　犯此法師者　当獲如是殃
諸羅刹女。説此偈已白仏言。世尊。
我等亦当身自擁護受持読誦修行是経者。
令得安穏離諸衰患消衆毒薬。
仏告諸羅刹女。善哉善哉。
汝等但能擁護受持法華名者。福不可量。
何況擁護具足受持供養経巻。華香瓔珞。抹香塗香焼香。幡蓋妓楽。
燃種種灯。蘇灯油灯。諸香油灯。
蘇摩那華油灯。瞻蔔華油灯。婆師迦華油灯。
優鉢羅華油灯。如是等百千種供養者。皐諦。
汝等及眷属。応当擁護如是法師。
説此陀羅尼品時。六万八千人。得無生法忍

妙法蓮華経妙荘厳王本事品第二十七

爾時仏告諸大衆。乃往古世。
過無量無辺不可思議阿僧祇劫有仏。
名雲雷音宿王華智多陀阿伽度阿羅訶三藐三仏陀。
国名光明荘厳。劫名喜見。彼仏法中有王。
名妙荘厳。其王夫人。名曰浄徳。有二子。
一名浄蔵。二名浄眼。是二子。有大神力福徳智慧。
久修菩薩所行之道。所謂檀波羅蜜。
尸羅波羅蜜。〓提波羅蜜。毘梨耶波羅蜜。
禅波羅蜜。般若波羅蜜。方便波羅蜜。慈悲喜捨。
乃至三十七品助道法。皆悉明了通達。
又得菩薩浄三昧。日星宿三昧。浄光三昧。
浄色三昧。浄照明三昧。長荘厳三昧。
大威徳蔵三昧。於此三昧亦悉通達。
爾時彼仏欲引導妙荘厳王。及愍念衆生故。説是法華経。
時浄蔵浄眼二子。
到其母所合十指爪掌白言。願母往詣雲雷音宿王華智仏所。
我等亦当侍従親近供養礼拝。所以者何。
此仏於一切天人衆中。説法華経。宜応聴受。
母告子言。汝父信受外道深著婆羅門法。
汝等応往白父与共倶去。
浄蔵浄眼合十指爪掌白母。我等是法王子。而生此邪見家。
母告子言。汝等当憂念汝父為現神変。
若得見者。心必清浄。或聴我等往至仏所。
於是二子念其父故。
踊在虚空高七多羅樹。現種種神変。於虚空中行住坐臥。
身上出水身下出火。身下出水身上出火。
或現大身満虚空中。而復現小小復現大。
於空中滅忽然在地。入地如水履水如地。
現如是等種種神変。令其父王心浄信解。
時父見子神力如是。心大歓喜得未曾有。
合掌向子言。汝等師為是誰。誰之弟子。
二子白言。大王。彼雲雷音宿王華智仏。
今在七宝菩提樹下法座上坐。於一切世間天人衆中。
広説法華経。是我等師。我是弟子。
父語子言。我今亦欲見汝等師。可共倶往。
於是二子従空中下。到其母所合掌白母。
父王今已信解。堪任発阿耨多羅三藐三菩提心。
我等為父已作仏事。
願母見聴於彼仏所出家修道。爾時二子欲重宣其意。
以偈白母
　願母放我等　出家作沙門
　諸仏甚難値　我等随仏学
　如優曇波羅　値仏復難是
　脱諸難亦難　願聴我出家
母即告言。聴汝出家。所以者何。仏難値故。
於是二子白父母言。善哉父母。
願時往詣雲雷音宿王華智仏所親覲供養。
所以者何。仏難得値。如優曇波羅華。
又如一眼之亀値浮木孔。而我等宿福深厚生値仏法。
是故父母当聴我等令得出家。所以者何。
諸仏難値時亦難遇。彼時妙荘厳王。
後宮八万四千人。皆悉堪任受持是法華経。
浄眼菩薩。於法華三昧久已通達。浄蔵菩薩。
已於無量百千万億劫。通達離諸悪趣三昧。
欲令一切衆生離諸悪趣故。其王夫人。
得諸仏集三昧。能知諸仏秘密之蔵。
二子如是以方便力善化其父。令心信解好楽仏法。
於是妙荘厳王与群臣眷属倶。
浄徳夫人与後宮采女眷属倶。
其王二子与四万二千人倶。一時共詣仏所。到已頭面礼足。
遶仏三匝却住一面
爾時彼仏為王説法示教利喜。王大歓悦。
爾時妙荘厳王及其夫人。
解頸真珠瓔珞価直百千。以散仏上。於虚空中。
化成四柱宝台。台中有大宝牀。敷百千万天衣。
其上有仏。結跏趺坐放大光明。
爾時妙荘厳王作是念。仏身希有端厳殊特。
成就第一微妙之色。時雲雷音宿王華智仏告四衆言。
汝等見是妙荘厳王於我前合掌立不。
此王於我法中作比丘。精勤修習助仏道法。
当得作仏。号娑羅樹王。国名大光。
劫名大高王。其娑羅樹王仏。有無量菩薩衆。
及無量声聞。其国平正功徳如是。
其王即時以国付弟。王与夫人二子并諸眷属。
於仏法中出家修道。王出家已。於八万四千歳。
常勤精進修行妙法華経。過是已後。
得一切浄功徳荘厳三昧。即昇虚空高七多羅樹。
而白仏言。世尊。此我二子已作仏事。
以神通変化転我邪心。令得安住於仏法中。
得見世尊。此二子者是我善知識。
為欲発起宿世善根饒益我故来生我家
爾時雲雷音宿王華智仏告妙荘厳王言。
如是如是。如汝所言。若善男子善女人。
種善根故。世世得善知識。其善知識。
能作仏事示教利喜。令入阿耨多羅三藐三菩提。
大王当知。善知識者是大因縁。
所謂化導令得見仏。発阿耨多羅三藐三菩提心。大王。
汝見此二子不。
此二子已曾供養六十五百千万億那由他恒河沙諸仏親近恭敬。
於諸仏所受持法華経。愍念邪見衆生。令住正見。
妙荘厳王。即従虚空中下。而白仏言。世尊。
如来甚希有。以功徳智慧故。
頂上肉髻光明顕照。其眼長広而紺青色。
眉間毫相白如珂月。歯白斉密常有光明。
脣色赤好如頻婆果。
爾時妙荘厳王讃歎仏如是等無量百千万億功徳已。
於如来前一心合掌復白仏言。世尊。未曾有也。
如来之法具足成就。不可思議微妙功徳。
教戒所行安穏快善。我従今日不復自随心行。
不生邪見〓慢瞋恚諸悪之心。説是語已礼仏而出。
仏告大衆。於意云何。妙荘厳王豈異人乎。
今華徳菩薩是。其浄徳夫人。
今仏前光照荘厳相菩薩是。哀愍妙荘厳王及諸眷属故。
於彼中生。其二子者。今薬王菩薩薬上菩薩是。
是薬王薬上菩薩。成就如此諸大功徳。
已於無量百千万億諸仏所植衆徳本。
成就不可思議諸善功徳。
若有人識是二菩薩名字者。一切世間諸天人民。亦応礼拝。
仏説是妙荘厳王本事品時。
八万四千人遠塵離垢。於諸法中得法眼浄

妙法蓮華経普賢菩薩勧発品第二十八

爾時普賢菩薩。以自在神通力。威徳名聞。
与大菩薩無量無辺不可称数従東方来。
所経諸国普皆震動。雨宝蓮華。
作無量百千万億種種妓楽。

又与無数諸天竜夜叉乾闥婆阿修羅迦楼羅緊那羅摩〓羅伽人非人等大衆囲遶。各現威徳神通之力。
到娑婆世界耆闍崛山中。頭面礼釈迦牟尼仏。
右遶七匝白仏言。世尊。
我於宝威徳上王仏国。遥聞此娑婆世界説法華経。
与無量無辺百千万億諸菩薩衆。共来聴受唯願世尊。
当為説之。若善男子善女人。於如来滅後。
云何能得是法華経。仏告普賢菩薩。
若善男子善女人。成就四法。於如来滅後。
当得是法華経。一者為諸仏護念。
二者植諸徳本。三者入正定聚。
四者発救一切衆生之心。善男子善女人。如是成就四法。
於如来滅後必得是経。爾時普賢菩薩白仏言。
世尊於後五百歳濁悪世中。
其有受持是経典者。我当守護除其衰患令得安穏。
使無伺求得其便者。若魔若魔子。
若魔女若魔民。若為魔所著者。若夜叉若羅刹。
若鳩槃荼。若毘舎闍。若吉蔗若富単那。
若韋陀羅等。諸悩人者。皆不得便。
是人若行若立読誦此経。我爾時乗六牙白象王。
与大菩薩衆倶詣其所。而自現身。
供養守護安慰其心。亦為供養法華経故。
是人若坐思惟此経。爾時我復乗白象王現其人前。
其人若於法華経。有所忘失一句一偈。
我当教之与共読誦還令通利。
爾時受持読誦法華経者。得見我身甚大歓喜。転復精進。
以見我故。即得三昧及陀羅尼。名為旋陀羅尼。
百千万億旋陀羅尼。法音方便陀羅尼。
得如是等陀羅尼。世尊。
若後世後五百歳濁悪世中。比丘比丘尼優婆塞優婆夷。求索者。
受持者。読誦者。書写者。欲修習是法華経。
於三七日中応一心精進。満三七日已。
我当乗六牙白象。与無量菩薩而自囲遶。
以一切衆生所憙見身。現其人前。
而為説法示教利喜。亦復与其陀羅尼呪。
得是陀羅尼故。無有非人能破壊者。
亦不為女人之所惑乱。我身亦自常護是人。唯願世尊。
聴我説此陀羅尼。即於仏前。而説呪曰
阿檀地(途売反一)檀陀婆地(二)檀陀婆帝(三)
檀陀鳩〓隷(四)檀陀修陀隷(五)修陀隷(六)修陀羅婆底(七)
仏駄波羶禰(八)薩婆陀羅尼阿婆多尼(九)
薩婆婆沙阿婆多尼(十)修阿婆多尼(十一)
僧伽婆履叉尼(十二)僧伽涅伽陀尼(十三)阿僧祇(十四)僧伽波伽地
(十五)帝隷阿惰僧伽兜略(盧遮反)阿羅帝波羅帝
(十六)薩婆僧伽三摩地伽蘭地(十七)
薩婆達磨修波利刹帝(十八)
薩婆薩〓楼駄〓舎略阿〓伽地(十九)辛阿毘吉利地帝(二十)
世尊。若有菩薩。得聞是陀羅尼者。
当知普賢神通之力。
若法華経行閻浮提有受持者。応作此念。皆是普賢威神之力。
若有受持読誦正憶念解其義趣如説修行。
当知是人行普賢行。
於無量無辺諸仏所深種善根。為諸如来手摩其頭。若但書写。
是人命終当生〓利天上。是時八万四千天女。
作衆妓楽而来迎之。其人即著七宝冠。
於采女中娯楽快楽。
何況受持読誦正憶念解其義趣如説修行。
若有人受持読誦解其義趣。是人命終為千仏授手。
令不恐怖不堕悪趣。即往兜率天上弥勒菩薩所。
弥勒菩薩有三十二相。大菩薩衆所共囲遶。
有百千万億天女眷属。而於中生。
有如是等功徳利益。是故智者応当一心自書若使人書。
受持読誦正憶念如説修行。世尊。
我今以神通力故守護是経。於如来滅後。
閻浮提内広令流布使不断絶。
爾時釈迦牟尼仏讃言。善哉善哉。普賢。汝能護助是経。
令多所衆生安楽利益。
汝已成就不可思議功徳深大慈悲。
従久遠来発阿耨多羅三藐三菩提意。而能作是神通之願守護是経。
我当以神通力守護能受持普賢菩薩名者。
普賢。
若有受持読誦正憶念修習書写是法華経者。当知是人則見釈迦牟尼仏。
如従仏口聞此経典。
当知是人供養釈迦牟尼仏。当知是人仏讃善哉。
当知是人為釈迦牟尼仏手摩其頭。
当知是人為釈迦牟尼仏衣之所覆。如是之人不復貪著世楽。
不好外道経書手筆。亦復不喜親近其人。
及諸悪者。若屠児。若畜猪羊鶏狗。若猟師。
若衒売女色。是人心意質直。
有正憶念有福徳力。是人不為三毒所悩。
亦不為嫉妬我慢邪慢増上慢所悩。
是人少欲知足能修普賢之行。普賢。若如来滅後後五百歳。
若有人見受持読誦法華経者。応作是念。
此人不久当詣道場破諸魔衆。
得阿耨多羅三藐三菩提。
転法輪撃法鼓吹法螺雨法雨。当坐天人大衆中師子法座上。普賢。
若於後世。受持読誦是経典者。
是人不復貪著衣服臥具飲食資生之物。所願不虚。
亦於現世得其福報。若有人軽毀之言。
汝狂人耳。空作是行終無所獲。
如是罪報当世世無眼。若有供養讃歎之者。
当於今世得現果報。若復見受持是経者。
出其過悪。若実若不実。此人現世得白癩病。
若有軽笑之者。当世世牙歯疎欠。醜脣平鼻。
手脚繚戻。眼目角〓。身体臭穢。悪瘡膿血。
水腹短気。諸悪重病。是故普賢。
若見受持是経典者。当起遠迎当如敬仏。
説是普賢勧発品時。恒河沙等無量無辺菩薩。
得百千万億旋陀羅尼。
三千大千世界微塵等諸菩薩具普賢道。仏説是経時。
普賢等諸菩薩舎利弗等諸声聞。及諸天竜人非人等。
一切大会皆大歓喜。受持仏語作礼而去

